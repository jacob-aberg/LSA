Den svenska infrastrukturen i historisk belysning 13.1

13. Den svenska infrastrukturen i historisk belysning
av
Arne Kaijser
KTH Teknik- och vetenskapshistoria

13.1 Den svenska modellen
På 1850-talet var järnvägsfrågan en av de centrala frågorna i svensk politik. I riksdagen fördes
långa debatter om alla viktiga aspekter av det framtida järnvägssystemet: Skulle järnvägarna
byggas i statlig eller privat regi? Hur skulle de finansieras – var det försvarbart att ta stora
utländska lån? Var skulle järnvägsspåren dras fram – hur påverkade olika sträckningar
näringslivets utveckling respektive landets försvarsförmåga? Vilken teknik skulle man välja –
skulle man bygga bredspåriga och dyra järnvägar med hög kapacitet eller smalspåriga och
billiga?
De beslut som riksdagen fattade i dessa olika delfrågor fick avgörande betydelse för
det svenska järnvägssystemets utveckling. Det hårda, fysiska arvet efter dessa beslut är högst
påtagligt än idag. Stambanorna går i stort sett längs samma sträckningar som när de byggdes.
Stationssamhällena finns kvar trots att stationen inte sällan lagts ned. Järnvägarnas spårvidd är
oförändrad, medan själva tågen helt naturligt ser väsentligt annorlunda ut.
Det finns också ett mjukt, institutionellt arv efter de stora järnvägsbesluten – i form av
lagar, förordningar och organisationsformer – som har varit minst lika livskraftigt som det
hårda. Grundprincipen för järnvägarnas organisering var att staten skulle ha ett övergripande
ansvar för järnvägssystemets utbyggnad, men att det samtidigt skulle lämnas utrymme för
regionala, lokala och privata intressen att medverka. Konkret innebar det att staten i egen regi
byggde ut ett enhetligt stambanenät som finansierades med statliga lån i utlandet. Vid sidan
av stambanorna fick enskilda bolag och kommuner anlägga regionala och lokala järnvägar.
Ideologen bakom denna organisationsstruktur var den dåvarande finansministern
Johan August Gripenstedt. Han insåg att det i ett fattigt land som Sverige krävdes en aktiv
statlig medverkan för att åstadkomma en snabb utbyggnad av ett nationellt järnvägsnät. Han
framhöll att "staten icke behöver i främsta rummet tänka på sin egen vinning, utan från en
högre synpunkt kan taga hänsyn till det allmännas gagn såsom huvudändamålet." Men
samtidigt ville han undvika ett totalt statligt monopol. Att SJ idag har ett sådant monopol i
praktiken beror på att staten på 1930- och 40-talen övertog en rad konkurshotade privata
järnvägsbolag.
Den institutionella utformningen av järnvägssystemet blev en förebild vid
uppbyggnaden av andra rikstäckande infrastruktursystem såsom telefon och elektricitet. (I
fortsättningen använder jag för enkelhets skull ordet infrasystem.) Även för dessa infrasystem
tog staten ett övergripande ansvar för det nationella "stamnätet" och byggde upp särskilda
statliga affärsverk. Men man var noga med att lämna utrymme för det privata näringslivet och
kommunerna att bygga upp regionala och lokala system. En liknande ansvarsfördelning kom
även att tillämpas inom vägväsendet, sjöfarten och luftfarten.
Den ovan beskrivna organisationsstrukturen har varit karakteristisk för Sverige, och
det har varit befogat att tala om "den svenska modellen" för infrasystemens organisering.
Modellen har byggt på en nära samverkan mellan olika parter, oftast med ett statligt verk som
samordnande och drivande kraft.
Efter nära 150 år tycks dock tiden nu vara ute för den svenska modellen. Den
institutionella utformningen av svenska infrasystem är för närvarande i omvandling. Nu står

Den svenska infrastrukturen i historisk belysning 13.2

inte längre samordning och samverkan i förgrunden. Istället framhålls vikten av att
åstadkomma ett större mått av konkurrens och en ökad effektivitet inom infrasystemen. För
att åstadkomma det ändras affärsverkens status och uppgifter och ny lagstiftning införs för att
främja konkurrens.
Den institutionella omvandling av infrasystem som nu pågår i Sverige är både snabb
och genomgripande; den kommer med all sannolikhet att få en avgörande inverkan på
infrasystemens framtida utveckling. I en tid av snabba förändringar är det nödvändigt att inte
bara blicka framåt utan även bakåt. I detta konkreta fall är det viktigt att försöka förstå dels
vilken betydelse infrasystemen har för samhällsutvecklingen i stort, dels vilken typ av faktorer
som påverkar infrasystemens utveckling – vad som kännetecknar deras dynamik. Syftet med
denna uppsats är att bidra till en sådan förståelse. I slutet av uppsatsen diskuteras också helt
kort den nu pågående omvandlingen av infrasystemen.

13.2 Infrasystem och samhällsutveckling
Den snabba utbyggnaden av infrasystem sedan 1800-talets början har haft en enorm betydelse
för samhällsutvecklingen i stort. Den har bland annat påverkat ekonomin, den rumsliga
strukturen, den politiska strukturen och miljön.
1800-talet brukar betecknas som industrialismens århundrade och symboliseras ofta
med en fabrik. Men en nödvändig förutsättning för fabriksproduktion i stor skala var radikalt
förbättrade transportsystem som kunde leverera insatsvaror till fabrikerna och transportera de
färdiga produkterna till avlägsna marknader. För att styra dessa godsflöden och hantera alla
finansiella transaktioner krävdes vidare snabba kommunikationssystem. Och för att driva
fabrikernas maskiner och de nya transportsystemen krävdes stora mängder kol. Kanalen,
kolgruvan, järnvägen och telegrafen är därför lika relevanta symboler som fabriken för denna
tidsepok. Kanske skulle vi börja tala om den infrastrukturella revolutionen istället för den
industriella revolutionen.
Infrasystemen har haft en väldig betydelse för den ekonomiska utvecklingen inte bara
genom att erbjuda bättre och billigare transporter, kommunikationer och energiförsörjning
utan också genom att själva uppbyggnaden av infrasystemen skapat väldiga marknader för
industrin. I Sverige är ASEA och LM Ericsson tydliga exempel på företag som nästan enbart
har haft infrasystem som sin marknad.
Infrasystemens expansion under 1800-talet gick hand i hand med städernas tillväxt
och påverkade därmed samhällets rumsliga struktur. Det var inom och mellan städer som det
var mest lönsamt att bygga ut gasverk, vattenverk, järnvägar och telegrafer. Och anhopningen
av infrasystem bidrog till att göra städerna attraktiva för lokalisering av industrier och andra
näringar. Man kan säga att ekonomin i Europa och USA under 1800-talets lopp gradvis
övergick från att vara "naturbestämd" till att vara "kulturbestämd": Före industrialismen var
det de naturliga förutsättningarna som främst bestämde lokaliseringen av olika näringar.
Sedermera har tillgången till människoskapade infrasystem blivit allt viktigare.
Det finns en stark koppling mellan infrasystem och politisk struktur. Det kan
illustreras med Romarrikets imponerande vägsystem, som tydligt avspeglade rikets politiska
struktur – alla vägar bar till Rom. På dessa vägar kunde kurirer förmedla information med hög
hastighet och legioner kunde snabbt förflyttas för att slå ned lokala uppror.
1800-talet brukar betecknas som de moderna nationalstaternas århundrade, och det är
knappast en tillfällighet att nya nationer som Tyskland, Italien, USA och Canada uppstod
under den epok då järnvägar, kanaler och telegrafsystembyggdes upp. För att kunna etablera
vidsträckta infrasystem krävdes politisk stabilitet och enhetliga lagar och regelverk. Omvänt
var infrasystemen av stor betydelse inte bara för att bygga upp en ekonomisk bas för
nationalstaterna, utan också för att försvara dem militärt.

Den svenska infrastrukturen i historisk belysning 13.3

Samma typ av koppling mellan infrasystem och politisk struktur krävs idag på
europeisk nivå. En reell europeisk ekonomisk och politisk integration förutsätter nämligen en
motsvarande integration av infrasystemen. En sådan systemintegration kräver inte i första
hand nya fysiska länkar, som t.ex. tunneln under Engelska kanalen. Rent tekniskt finns redan
en betydande integration. Istället är det en harmonisering av de institutionella ramarna för
infrasystemen i olika länder som är mest angelägen. Det är därför Europeiska kommissionen
för närvarande med så stor energi driver frågan om att åstadkomma en avreglering och ökad
konkurrens inom och mellan medlemsländernas transport-, kommunikations- och
energisystem.
Om de romerska vägarna är en symbol för infrasystemens politiska och militära
betydelse, är de romerska akvedukterna en symbol för infrasystemens miljö- och
hälsoeffekter. Till synes var akvedukterna mycket gynnsamma för stadsbornas hälsa, eftersom
de förde friskt källvatten till städerna. Men det har även spekulerats om att
vattenledningssystemen medförde en gradvis blyförgiftning av stadsbefolkningen.
En motsvarande tveeggad karaktär har energisystemen idag. Å ena sidan innebär
tillgången till elektricitet och olja att man i bostäder och på arbetsplatser slipper sot och rök
och får en betydligt hälsosammare lokal miljö. Men å andra sidan innebär som bekant den
väldiga ökningen av energianvändningen det kanske allvarligaste miljöhotet på global nivå.

13.3 Infrasystemens dynamik
Ofta betraktas järnvägssystem, elsystem, telekommunikationssystem och andra infrasystem
som rent tekniska system. Men som framgått av ovanstående har systemen inte bara en hård
utan också en mjuk sida. Det rent tekniska systemet fungerar givetvis inte av sig själv. Det
krävs människor och organisationer som bygger, driver och utnyttjar anläggningarna och det
krävs rättsliga och ekonomiska villkor som reglerar systemen. Ett infrasystem i en sådan
bredare bemärkelse utgör vad som kan kallas ett sociotekniskt system.
Ett sådant sociotekniskt system utgör resultatet av ett möte mellan teknik och
samhälle. Det tekniska systemet ställer vissa krav på t.ex. graden av samordning och kontroll,
men dessa krav kan uppfyllas inom ett mer eller mindre brett spektrum av organisatoriska och
rättsliga ramar. Vilka av dessa möjliga ramar som väljs beror då på den dominerande
ideologin eller "politiska kulturen" i varje land.
Det finns tydliga nationella skillnader i den sociotekniska utformningen av
infrasystem. En viktig aspekt är formerna för offentlig kontroll. I ett land som Frankrike har
statliga verk i flera fall ett totalt monopol över ett infrasystem. I USA är det i huvudsak
privata bolag som bygger och driver systemen, men dessa kontrolleras noga av delstatliga och
federala kontrollorgan. Och Sverige har enligt ovan valt en mellanväg med en blandning av
offentligt och privat ägande.
Ett infrasystem är inte något som skapas en gång för alla och sedan är stabilt över
tiden. Tvärtom förändras det ständigt; nya tekniska komponenter införs, det sker en
geografisk utbredning, nya marknader uppstår och gamla försvinner, de ingående
organisationerna växer eller krymper och nya tillkommer, de legala regelverken förändras och
så vidare.
Ett infrasystem har en livscykel som grovt kan delas in i de tre faserna etablering,
expansion och stagnation. Därmed är naturligtvis inte sagt att alla infrasystem genomgår en
likadan och förutbestämd utveckling. Däremot finns gemensamma drag i de kritiska problem
som aktörerna inom skilda infrasystem ställs inför, och dessa problem skiftar karaktär i de tre
faserna.

Den svenska infrastrukturen i historisk belysning 13.4

Etablering
Etableringsfasen präglas framförallt av osäkerhet, och grundproblemet i denna fas handlar om
att finna mekanismer för att försöka upphäva en del av denna osäkerhet.
Det krävs för det mesta mycket stora initialinvesteringar för att bygga upp ett nytt
infrasystem, och dessa investeringar är ofta geografiskt bundna, har lång livslängd och saknar
alternativvärde utanför systemet. Därtill kommer att det nästan alltid är svårt att i en tidig fas
bedöma den framtida efterfrågan av systemets tjänster. När det gällde de svenska järnvägarna
(och även telegrafen) har vi ovan sett att den initiala osäkerheten upphävdes av staten, som
vid 1800-talets mitt tog på sig ansvaret för uppbyggnaden och driften av ett nationellt
stambanenät. Men för övriga infrasystem har staten inte tagit denna aktiva roll i själva
etableringsskedet.
Vad som komplicerar etableringsprocessen är att den oftast innefattar flera parter.
Först måste det finnas utrustningstillverkande industrier som skaffar utrustning och
kompetens för att kunna tillverka de nödvändiga komponenterna. Vidare måste det bildas
bolag, offentligt ägda affärsverk eller andra organisationer som är villiga att bygga och de
anläggningar som behövs och ta på sig rollen som systemoperatörer. Och slutligen måste ofta
även brukarna göra investeringar i apparater och installationer. Eftersom var och en av
parterna är beroende av de övrigas agerande uppstår det lätt osäkerhet och vankelmod inför en
sådan etablering.
Ett sätt att upphäva en sådan ömsesidig osäkerhet kan var skapandet av en första säker
marknad av någorlunda storlek. När garantier finns för en sådan vågar de olika parterna göra
de erforderliga investeringarna. För de tidiga svenska gasbolagen vid mitten av 1800-talet
utgjorde gatubelysning en sådan första säker marknad. I städerna fanns ett starkt behov av
förbättrad gatubelysning och många städer slöt kontrakt med ett gasbolag om gatubelysning
av viss omfattning och till ett fastställt pris under en 30-årsperiod. Gatubelysningen blev inte
bara en första säker marknad utan också ett lysande demonstrationsobjekt som kunde
övertyga tvehågsna stadsbor att ansluta sig till det nya systemet.
Ett annat – eller kompletterande – sätt att upphäva den initiala osäkerheten kan vara en
direkt samordning mellan några av parterna. Den tidiga utvecklingen av det svenska
elsystemet är ett tydligt exempel på detta, där Stockholms Enskilda Bank fyllde en viktig
samordnande roll. Banken hade stora ägarintressen i den energiintensiva basindustrin och
bankens ledning insåg vid sekelskiftet att det fanns stora möjligheter att minska
produktionskostnaderna genom elektrifiering av olika processer. Banken köpte därför en
betydande aktiepost i ASEA strax efter sekelskiftet. Därefter drev den på en snabb
elektrifiering av den energiintensiva industrin och skapade därmed en stor marknad för
ASEAs produkter. Dessutom bildades genom bankens försorg kraftbolagen Skandinaviska
elektricitetsverk och Yngeredsfors kraftaktiebolag som också köpte sin utrustning från ASEA.
Banken skapade därmed ett utvecklingsblock av ömsesidigt beroende och koordinerade
industrigrenar, för att använda ett begrepp som myntats av den svenske nationalekonomen
Erik Dahmén.
Expansion
När ett infrasystem väl har blivit etablerat på en första större marknad uppstår en helt ny
situation. Intäkterna ger en ekonomisk bas, och drifterfarenheterna leder till en
vidareutveckling av tekniken. När den initiala osäkerheten har övervunnits utvecklar de olika
parterna - utvecklingstillverkarna, systemoperatörerna och användarna - en gemensam tilltro
till systemets fortsatta expansion. Denna tilltro har sin grund i att det i allmänhet finns starka
ekonomiska drivkrafter för en expansion. Vanligtvis sjunker kostnaden för systemets tjänster i
ett expanderande system på grund av såväl storskalefördelar som mångfaldsfördelar.

Den svenska infrastrukturen i historisk belysning 13.5

Storskalefördelar (Economies of Scale) återfinns på "produktionssidan" och består i att
kostnaden per levererad enhet eller tjänst minskar när skalan ökar. Till exempel kräver ett
stort kraftverk i regel lägre investering per installerad kW än en mindre anläggning och kan
utnyttja driftpersonalen effektivare. Mångfaldsfördelar (Economies of Scope) återfinns på
"konsumtionssidan" och består i ett förbättrat kapacitetsutnyttjande till följd av en ökad
diversitet bland avnämarna. T ex har företag och hushåll ofta väsentligt olika tidsmönster för
sitt systemutnyttjande och skilda krav på pris och prestanda. Om sådana olikheter utnyttjas
systematiskt kan ett väsentligt bättre kapacitetsutnyttjande åstadkommas.
Systemexpansionen kan vara av två slag: en expansion i rummet eller en expansion till
nya användningsområden.
En rumslig expansion av ett infrasystem innebär ofta att lokala, isolerade system knyts
samman till först regionala och senare nationella och till och med internationella system. Det
kan ge upphov till genomgripande institutionella förändringar. Vid flera tillfällen har det
uppstått en konkurrenssituation mellan olika parter inom ett infrasystem om kontrollen över
centrala komponenter. T.ex. förekom det en hård strid under 1880- och 90-talen mellan
privata telefonbolag och den statliga Telegrafstyrelsen om vem som skulle få bygga upp ett
interurbant telefonnät. En motsvarande strid utspelades på 1930- och 40-talen mellan den
privata kraftindustrin och Vattenfallsstyrelsen om vem som skulle få bygga nationella
högspänningsledningar. I båda fallen var det till sist staten som fällde utslaget till de statliga
verkens fördel.
En expansion av infrasystem kan också innebära en utvidgning till nya
användningsområden. Ett nytt högpresterande infrasystem etableras i allmänhet på exklusiva
delmarknader med god betalningsförmåga. När t.ex gas, olja och elektricitet infördes under
1800-talet inriktades de först på belysning och mekanisk kraft och först långt senare på
husuppvärmning, för vilken betalningsviljan per kWh är betydligt lägre. Och när nya snabba
transportsystem som flyg eller höghastighetståg infördes, inriktades de först på
betalningsstarka affärsresenärer och högvärdigt gods.
När ett nytt infrasystem försöker slå sig in på en delmarknad, som domineras av äldre
system, uppstår ofta en hård konkurrens. De olika systemens företrädare använder då något
eller några av följande konkurrensmedel: prestanda, prissättning, propaganda och politiska
påtryckningar. Det kan illustreras med exempel från energissystemens utveckling.
Att en konkurrenssituation leder till tekniskt utvecklingsarbete för att förbättra
respektive systems prestanda torde vara välkänt. Konkurrensen på belysningsmarknaden
kring sekelskiftet mellan gas, el och fotogen är ett typiskt exempel. Den gav upphov till en
dramatisk teknikutveckling där verkningsgraden (ljusmängden per energienhet) för alla tre
lamptyperna ökade tiofalt under en tjugoårsperiod.
Prissättning är ett konkurrensmedel som kan användas av företrädare för ett
infrasystem som redan är väl etablerat på någon eller några marknader och vill slå sig in på en
ny. När de svenska elverken ville etablera sig på spismarknaden under mellankrigstiden
erbjöds de hushåll som ville använda el för kokning väsentligt lägre elpris än de som endast
använde el för belysning. Genom denna s.k. korssubsidiering kunde elverken utnyttja
"övervinsterna" från belysningsmarknaden till att dumpa elpriset på spismarknaden. Detta
påskyndade elspisarnas segertåg.
Propaganda var också ett konkurrensmedel som användes med stor konsekvens av
elintressena i slaget om spismarknaden. Mängder av affischer framställdes med fräscha,
moderna kvinnor som lekande lätt lagade sin mat på skinande vita elspisar. Idag kan vi
bevittna hur SJ och Linjeflyg bedriver något av ett propagandakrig om affärsresenärerna.
Politiska påtryckningar kan användas av ett etablerat infrasystem med en stark
institutionell förankring för att motverka ett nytt konkurrerande system. Så lyckades

Den svenska infrastrukturen i historisk belysning 13.6

intressenterna bakom en rad svenska gasverk förhindra att tillstånd gavs för att bygga
konkurrerande elverk kring sekelskiftet.
Den amerikanske teknikhistorikern Thomas P Hughes har skrivit boken "Networks of
Power" (1983) om framväxten och expansionen av stora elsystem. Boken har redan blivit
klassisk. Hughes framhåller att expanderande infrasystem efterhand får en allt större "tröghet"
(momentum). Trögheten (egentligen rörelsemomentet) bestäms av systemets massa, hastighet
och rörelseriktning. Massan utgörs av alla maskiner, ledningar, byggnader och andra
artefakter i vilka ett stort kapital investerats. Hastigheten i systemexpansionen härrör från
finansiärernas krav på avkastning från kapitalet. Systemets rörelseriktning har sin grund i att
de personer och organisationer som har ett dominerande inflytande över systemet gradvis
utvecklar en gemensam systemkultur, d v s ett gemensamt synsätt på vad som är rationellt och
önskvärt ur systemets synvinkel. Om många aktörer agerar utifrån föreställningen att systemet
kommer att utvecklas i en bestämd riktning så blir denna föreställning en självuppfyllande
prognos och bidrar väsentligt till systemets tröghet.
I ett litet land som Sverige blir en sådan systemkultur särskilt stark och enhetlig. Det
beror på att de ledande personerna inom ett infrasystem utgör en förhållandevis liten och väl
sammansvetsad krets. De har en likartad utbildningsbakgrund ofta från samma skola (KTH
har spelat en central roll i detta sammanhang), och deras karriär består ofta av en vandring
mellan olika organisationer inom systemet. Det ger upphov till en stark kåranda och ett
gemensamt synsätt, som i hög grad underlättar samarbete mellan olika parter.
Stagnation
Expansionen av ett infrasystem till nya geografiska områden och nya marknader har en gräns,
som bland annat bestäms av konkurrerande system. När expansionen upphör inträder en fas
av stagnation. Övergången från en expansionsfas till en stagnationsfas reser nya typer av
problem. Hur de olika aktörerna inom systemet lyckas hantera dessa problem kan vara
avgörande för huruvida systemet konsolideras på en stabil nivå eller om det hamnar i en
nedåtgående spiral.
Det framhölls ovan att etableringen av ett nytt infrasystem kräver ett samtidigt
agerande av olika parter: utrustningstillverkare, systemoperatörer och brukare. För att
åstadkomma detta krävs ofta någon form av samordning. När systemet väl etablerats krävs
mindre av formell samordning. Om alla de olika parterna delar en optimistisk syn på
systemets framtida utveckling och agerar därefter, så hamnar systemet i en god –
expanderande – spiral.
Även omvändningen till detta gäller. Om tilltron till systemets framtid börjar svikta
hos någon eller några av parterna, så kan systemet hamna i en ond – kontrakterande – spiral.
Detta kan illustreras med de svenska stadsgasverkens utveckling. Redan på 1920-talet
fruktade gassystemets företrädare att hamna i en ond spiral till följd av att elspisar började
introduceras och hotade gasverkens viktigaste marknad. Vid Gasverksföreningens årsmöte
1924 framhöll gasverkschefen i Malmö:
"Tanken att man nu vore färdig med gasen och tiden mogen för en allmän övergång
till elektricitet, måste kraftigt motarbetas och allmänhetens förtroende för gasen med
alla medel stärkas."
Gassystemets företrädare lyckades bibehålla förtroendet för gasen den gången. Men efter
andra världskriget hamnade gassystemet i än större svårigheter. Elspisen blev en allt svårare
konkurrent till gasspisen och oljan var en ny svår konkurrent till koks på
uppvärmningsmarknaden. Detta ledde till en betydligt djupare förtroendekris än på 20-talet.
Denna gång gick den inte att häva: spistillverkarna upphörde med utvecklingsarbete,
gasverken vågade inte nyinvestera och byggmästarna slutade installera gasledningar i nya hus.

Den svenska infrastrukturen i historisk belysning 13.7

Denna onda spiral resulterade i att nästan alla gasverk lades ned under de följande
decennierna. Bara en handfull verk återstår idag. Och dessa har överlevt endast på grund av
naturgasintroduktionen vid mitten av 1980-talet.
Ett likartat exempel på ett infrasystem i en stagnationsfas är järnvägarna vid mitten av
1900-talet. Järnvägssystemet byggdes ut under en tid då häst och vagn utgjorde det lokala
komplementet. Järnvägsnätet och stationsnätet byggdes därför ut mycket finmaskigt,
åtminstone i södra Sverige. Efter andra världskriget förändrades förutsättningarna för
järnvägstrafiken radikalt, på grund av en mycket snabb ökning av antalet personbilar, lastbilar
och bussar. Det innebar att underlaget för den lokala järnvägstrafiken sjönk drastiskt, och
kostnaderna för att upprätthålla trafiken på det glesa nätet hotade att bli en kvarnsten runt
halsen för SJ i dess helhet.
SJ inriktade sig i detta nya läge på den långväga trafiken. Man genomförde, ofta mot
starka lokala protester, en hel eller partiell nedläggning av ca 40 % av järnvägsnätet mellan
1950 och 1985. Samtidigt reducerades antalet bemannade stationer från drygt 1 500 till
knappt 400. Istället koncenterades resurserna i huvudsak på stambanetrafiken mellan de större
städerna. Genom denna omstrukturerering lyckades SJ konsolidera järnvägssystemet, och idag
tycks det åter finnas förutsättningar för en expansion.
Det är särskilt svårt för spår- och ledningsbundna system att hantera en stagnationsfas
eftersom en stor del av anläggningarna och ledningssystemen är lokalt bundna och utan
alternativvärde. För andra typer av infrasystem kan omställningen till en stagnationsfas vara
lättare att hantera. Oljesystemet i Sverige är här ett belysande exempel. Det har fått uppleva
en drastisk minskning av sin efterfrågan; sedan år 1975 har oljeanvändningen reducerats med
drygt 40 %. Men oljeindustrin har klarat denna nedgång utan att drabbas av ekonomisk
kollaps. Delvis beror detta på att det rör sig om en ovanligt resursstark bransch. Men det har
också att göra med att systemet är tämligen flexibelt och föränderligt; raffinaderier kan ändra
sina produktstrukturer och sina geografiska avsättningsområden och tankbilar och tankbåtar
kan byggas om eller överföras till andra marknader.
Huruvida en stagnation av ett infrasystem resulterar i en stabil mättnadsnivå eller leder
till en tillbakagång och kanske till och med undergång beror inte bara på hur systemets
företrädare förmår hantera den nya situationen. En avgörande faktor är om systemet
tillhandahåller unika tjänster eller ej. Gasverken tillhandahöll inte några unika tjänster som
andra energisystem inte kunde tillgodose. Detta var en av anledningarna till stadsgasens
undergång. Elsystemet skiljer sig här från gassystemet. I många industriländer har elsystemet
under de senaste åren hamnat i en stagnationsfas efter hundra år av tillväxt. Men många av
elsystemets tjänster kan i dagsläget inte ersättas av andra energisystem. Det gäller t.ex. för
belysning samt drift av elektronik och många typer av motorer. Elsystemet behöver därför
knappast befara någon undergång.
Hittills har stagnationen av infrasystem främst orsakats av konkurrens från nya system
och i vissa fall en absolut mättnad av viktiga marknader. I framtiden kommer sannolikt en ny
faktor att ha en stor betydelse för stagnationsförlopp inom transport- och energisystem,
nämligen miljöhänsyn. Det börjar växa fram en insikt att en fortsatt expansion av transportoch energisystemen utgör ett allvarligt hot mot de långsiktiga livsbetingelserna på jorden. I
många industriländer införs därför miljöavgifter och andra styrmedel som syftar till att
begränsa systemens fortsatta tillväxt.

13.4 Infrasystemens pågående omvandling
De svenska infrasystemen har genomgått genomgripande institutionella förändringar under de
senaste tio åren. Tydligast är förändringarna inom de spår- och ledningsbundna infrasystemen,
där de statliga verkens ställning förändras i grunden. SJ har spjälkats upp i ett banverk och ett

Den svenska infrastrukturen i historisk belysning 13.8

trafikverk. På liknande sätt har Vattenfall delats upp i en del som har hand om stamnätet och
en del som svarar för elproduktion m.m. En rad affärsverk har omvandlats till statliga bolag
(SJ, Vattenfall, Telia, Posten). Syftet har varit att ge organisationerna större möjligheter att
agera snabbt och affärsmässigt på allt mer internationaliserade marknader.
Utöver en förändring av affärsverkens ställning har också lagstiftningen som rör
konkurrensförhållanden inom olika infrasystem förändrats. Ambitionen har varit att en ökad
konkurrens skall leda till ett effektivare utnyttjande av infrasystemen. Det som pågår är inget
mindre än en övergång från en institutionell ordning präglad av samordning och samverkan på
nationell nivå med ett starkt inslag av offentligt ägande till en ordning präglad av "rå"
konkurrens inom och mellan länder.
Varför sker dessa genomgripande institutionella förändringar just nu? Det finns flera
samverkande processer som har skapat ett tryck för förändring. För det första har det skett en
ideologisk omsvängning med början under 1980-talet. Tilltron till marknadskrafternas
förmåga att åstadkomma effektivitet och ekonomisk utveckling har ökat, medan många
former av statlig verksamhet har börjat ifrågasättas. Samtidigt har tekniska förändringar
delvis undergrävt de monopol som många infrasystemoperatörer traditionellt har åtnjutit.
Detta är särskilt markant inom telekommunikationsområdet. Vidare har en del infrasystem
hamnat i en stagnationsfas, och för aktörerna inom dessa har det gällt att utnyttja befintliga
anläggningar så effektivt som möjligt. Sist men inte minst har det funnits ett tydligt samband
med en tilltagande internationalisering av många infrasystem.
Vad kommer då förändringarna att innebära? Hur kommer infrasystemen att fungera i
framtiden? Det är för tidigt att svara på det. Men övergången från en institutionell ordning
präglad av samordning och samverkan på nationell nivå med ett starkt inslag av offentligt
ägande till en ordning präglad av konkurrens inom och mellan länder kommer att resa nya
typer av frågor och problem. Till exempel följande:
-

Vem tar ett övergripande ansvar för infrasystemen som helhet, så att de ges en rimlig
robusthet för att klara olika typer av störningar på ett acceptabelt sätt?

-

Hur kan man undvika att det uppstår en långt gående regional och social
snedfördelning vad gäller tillgången till infrasystemens tjänster?

-

Hur kan satsningar på långsiktig teknikutveckling och i investeringar med lång
återbetalningstid åstadkommas på en allt mer konkurrensutsatt infrasystemmarknad?

-

Vem vågar och kan etablera helt nya infrasystem?

-

Hur kan en internationell harmonisering av miljökrav och miljöavgifter åstadkommas,
utan att det innebär att de nuvarande svenska kraven sänks?

Det är viktigt också för teknologer och ingenjörer att diskutera denna typ av frågor
beträffande infrasystemens framtida utveckling. Ofta intresserar de sig enbart för rent tekniska
frågor, men som jag har velat visa i detta kapitel är utformningen av de institutionella ramarna
minst lika viktig som utvecklingen av nya tekniska komponenter.

Litteratur
Detta kapitel baseras på min bok ”I fädrens spår. Den svenska infrastrukturens historiska
utveckling och framtida utmaningar” (Carlssons förlag, 1994). I den finns utförliga
litteraturreferenser. Den historiska utvecklingen av olika tekniska system behandlas också i
antologin ”Den konstruerade världen. Tekniska system i historiskt perspektiv”, red. Pär
Blomkvist och Arne Kaijser (Symposion, 1998).

