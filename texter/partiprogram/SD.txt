Valmanifest

Rösta på något
nytt för Sverige
Svensk flit gjorde en gång i tiden Sverige till ett föregångsland. Under 1900-talet togs
steg efter steg för att bygga en stark välfärd som gav trygghet och möjligheter för alla.
Sverige blev ett av de mest framåtskridande, jämlika och öppna samhällena i världen.
När pragmatism sattes framför idealism kunde en stark industripolitik förenas med en
tydlig fördelningspolitik i en framgångsrik strävan att förbättra livet för nästkommande
generation. När alla bidrog till samhället kunde också skyddsnäten vävas starka.
Men Sverige har gjorts farligare och fattigare av de partier som styrt under decennier.
Istället för att prioritera Sverige har de mot bättre vetande fört en politik som raserat det
som en gång gjorde Sverige så bra. Sammanhållning har bytts mot splittring och misstro.
Skyddsnäten har skurits sönder och framtidstro har bytts mot oro. Människor har sökt sig
från andra delar av världen till Sverige av helt andra motiv än att de tycker om Sverige
och vill bidra till att bygga vidare på vårt samhällsprojekt. Våld och otrygghet har vuxit till
det mest påtagliga samhällsproblemet och påverkar människors livsmönster.
Kriget i Europa har gjort att effekter av politiska misslyckanden snabbt blivit mer
påtagliga. Nedmonteringen av Sveriges försvar och kärnkraft har gjort oss sårbara.
Politiska beslut för att straffa dem som är beroende av bil och transporter har gjort att
kostnaderna vuxit mer för svenska hushåll och företag än i andra länder.
Sverigedemokraterna vill att Sverige åter ska bli bra. Sverige är ett litet land i en stor värld,
men det är politiska beslut i Sverige som avgör vilken vår framtid ska vara. Om en negativ
utveckling ska vändas till en positiv måste en annan politik föras än den som tagit oss hit.
Sverigedemokraternas främsta vallöfte är att göra Sverige tryggt igen. Det är en
förutsättning för allt annat. Sveriges trygghet och säkerhet ska få en överordnad ställning
i en ny regering. Stora delar av det ekonomiska utrymmet kommer behöva gå till att
återupprusta ett starkt försvar och rättsväsende. Därutöver behöver snabba åtgärder
vidtas för att lindra de allt tyngre ekonomiska bördorna för hushåll och företag.
Om vi prioriterar på ett nytt sätt, och sätter Sverige och nästa generation främst, har vi
också möjlighet att återstarta bygget av en stark välfärd. Det vill Sverigedemokraterna.
Efter att regeringar under hela 2000-talet lämnat efter sig ett land i sämre skick än de
ärvde, lovar vi att efterlämna ett land med en starkare välfärd och mer framtidstro.
Ge chansen åt något nytt i valet den 11 september!

Några av Sverigedemokraternas vallöften:
Den ekonomiska politiken ska föras på ett ansvarsfullt sätt. När andra
partier lovar hundratals miljarder mer till klimatpolitik, invandring och bistånd lovar
vi att prioritera Sverige och att fullt ut finansiera våra reformer på ett sätt som inte
spär på inflation och som är långsiktigt hållbart.
Återupprättandet av tryggheten ska ha den allra främsta prioriteten.
Att säkerställa säkerheten för och i Sverige är en grundförutsättning för alla andra
reformer.
Satsningar ska finansieras på andra sätt än med nya skatter.
Inflationen har redan gjort att marginalerna snabbt minskat för många. Vi säger
nej till Socialdemokraternas förslag om ny fastighetsskatt, ytterligare höjda
drivmedelsskatter och beredskapsskatt på arbete.
Nya steg ska tas för att bygga ut välfärden. Genom att byta prioriteringar
kan nya steg framåt tas för att göra de sociala trygghets-systemen starka.

Skydda hushåll
och företag mot
energikrisen
Svenska hushåll har drabbats hårt av en skenande inflation och kraftigt stigande energioch drivmedelspriser.
Skenande elpriser hotar i grunden förutsättningar för jobb och välfärd i hela landet.
Sverigedemokraterna har under lång tid värnat långsiktighet i energiförsörjningen med
stabila, planerbara kraftslag som vattenkraft och kärnkraft. Fyra kärnkraftsreaktorer har
stängts ned under den socialdemokratiska regeringen. Istället har andelen vindkraft ökat.
Problemet är att vindkraften är väderberoende, vilket resulterar i kraftigt varierande priser
och osäker tillgång.
Energitillgången behöver vara tillförlitlig, tillräcklig och konkurrenskraftig. Vi måste ha
effektiva system med hög leveranssäkerhet. Det kräver ny kärnkraft och långsiktiga
åtgärder för att stärka energisystemen. Men åtgärder behövs också på kort sikt för att
minska både direkta och indirekta följder av de högre priserna.
Särskilt drabbade är de som lever utanför storstäderna, där många bor i hus och är
beroende av bil i sin vardag. Verksamheter på landsbygden måste på ett bättre sätt
värnas och gynnas. Det ska löna sig att bidra till arbetstillfällen, varor, tjänster och
utveckling. De resurser som skapas på landsbygden ska också i större utsträckning kunna
stanna kvar där, och bidra till utveckling och tillväxt.

Några av Sverigedemokraternas vallöften:
Sänk bensin- och dieselpriset kraftigt. Skatten på drivmedel ska permanent
sänkas och de kostnadsdrivande kraven på inblandning av biodrivmedel,
reduktionsplikten, ska minskas till ett minimum. Klimatet räddas inte genom att
svenskar får betala mer för drivmedel och varor. Tvärtom riskerar det att slå ut våra
förutsättningar att kunna investera för framtiden.
Sänk arbetsgivaravgiften för alla företag. Särskilt företag i gles- och
landsbygd behöver stimuleras för att klara tuffare tider och få fler att kunna
anställa. Ineffektiva riktade lönesubventioner och andra särlösningar för utvalda
grupper ska avskaffas för att istället göra det billigare att anställa generellt.
Satsa på kärnkraften. Politiken måste aktivt verka för att skapa förutsättningar
för ny modern och miljöanpassad kärnkraft i Sverige. En färdplan för byggandet av
SMR-reaktorer ska tas fram.
Stoppa nedläggning av befintlig vattenkraft. Vattenkraften utgör
tillsammans med kärnkraften ryggraden i elsystemet. Den behöver därför öka, inte
minska. Sverige har i nuvarande akuta läge inte råd att förlora vattenkraft genom
negativa beslut från miljöprövningar.
Elskatten ska sänkas permanent. Planerade skattehöjningar ska stoppas.
Under kommande vinter bör både skatt och moms på el helt slopas.
Se över villkoren för energimarknaden. Konkurrenskraften för fjärr- och
kraftvärme ska stärkas för att snabbt kunna öka elproduktionen från dessa källor.
Ompröva målet för energipolitiken från förnybarhet till fossilfrihet.
Bevara det lokala självbestämmandet vid vindkraftsetablering.
Sverigedemokraterna säger nej till regeringens planer att slopa det kommunala
vetot vid etablering av stora vindkraftsparker.

Välfärd ska åter
byggas i Sverige
Det var länge sedan stora framåtskridande reformer genomfördes i Sverige för att stärka
välfärdssamhället för vanliga människor. De ökade skatteintäkter som tillväxten skapat
har gått till andra saker, främst invandring. Bara under den socialdemokratiska regeringen
har över 1000 miljarder spenderats på asylinvandring. Istället har välfärden blivit sämre.
Skolresultaten har minskat och vårdköerna ökat. Det borde vara tvärtom.
Varje krona som finansierar den gemensamma välfärden har tjänats in av dem som
betalar skatt genom t.ex. arbete och företagande. För Sverigedemokraterna är det viktigt
att offentliga medel går till rätt ändamål och medborgarnas väl. Sverigedemokraterna vill
ha en stark välfärd, med väl utbyggda skyddsnät. Men starka skyddsnät ska inte innebära
att det ska vara möjligt att försörja sig på bidrag i decennier för den som är arbetsför.
Tvärtom. En förutsättning för en stark välfärd är att den inte exploateras.
Svensk välfärd klarar inte av att vara tillgänglig för hela världens befolkning, och ska inte
heller vara det. Sverigedemokraterna anser att svenska medborgare, och de som bidrar
till välfärden, primärt är de som ska få ta del av den fullt ut. Det gör att vi är det enda
parti som med trovärdighet kan lova att ta nya, riktiga, steg framåt för välfärden.

Några av Sverigedemokraternas vallöften:
Stärk och förstatliga A-kassan. Tillfällig arbetslöshet ska inte behöva bli en
privatekonomisk kris. Tryggheten för den som drabbas av arbetslöshet ska öka.
Fler ska få ersättning vid arbetslöshet genom att A-kassan fullt ut inryms i det
gemensamma välfärdsåtagandet.
Tandvården ska helt ingå i den allmänna välfärden. Sverigedemokraterna
vill slutligen fullt ut inrymma tandvården i den allmänna välfärden för svenska
medborgare. Samma högkostnadsskydd som gäller i sjukvården ska gälla för
tandvård. Den kraftigt subventionerade tandvården för asylsökande, illegala
invandrare och i övrigt ej svenska medborgare ska samtidigt avskaffas.
Höj pensionerna för alla och mest för dem som arbetat.
Sverigedemokraterna vill öka de ekonomiska villkoren för alla pensionärer, inte
bara för dem med ingen eller lägst inkomstpension. Skatten på pension ska sänkas
och avsättningarna inom den allmänna pensionen ska ses över i syfte att kännbart
öka pensionerna.
Öka statens ansvar för sjukvården. Utred hur delar av sjukvården skulle
kunna överföras till statligt huvudmannaskap med inslag från framgångsrika
nordiska exempel. Antalet utbildningsplatser ska öka i bristyrken som t.ex.
barnmorskor och fler händer i vården ska leda till bättre arbetsmiljö.

Gör skolan kunskapsfokuserad igen. Återinför ett statligt huvudmannaskap
för skolan, med större likvärdighet med nationell skolpeng och tydliga riktlinjer
och regelverk. Samtidigt ska den socialdemokratiska flumskolan nedmonteras
och en kunskapsfokuserad skola införas med betyg från årskurs fyra.
Sverigedemokraterna säger nej till regeringens förslag om bussning av elever
i integrationssyfte. Nolltolerans mot hot, våld och kriminella attribut ska råda i
skolan. Elever som inte fungerar i skolsituationen ska flyttas till jourskolor. Särskilt
stökiga elever ska placeras på pliktskolor.
Stärk välfärden i hela landet. Läkare, specialistsjuksköterskor och behöriga
lärare som väljer att ta anställning i landsbygd och glesbygd, där stor brist på
deras kompetens råder, ska få en årlig avskrivning av sina studieskulder.
Gör det billigare att bygga och möjliggör för fler att äga sitt boende.
Många har drömmar om att bilda familj i ett boende som passar dem. Men
för många med vanlig ekonomi stannar boendedrömmen där. Krångliga regler
och kostsamma krav för att bygga har i kombination med bostadsbrist gjort
situationen svår för många.
Stoppa fusket med välfärdens pengar. 20 miljarder försvinner från välfärden
varje år i felaktiga utbetalningar och fusk. Sverigedemokraterna vill säkra
utbetalningar ifrån välfärdsystemen genom biometriska data som avläser att det är
rätt person som får rätt utbetalning.
Begränsa tillgången till välfärden för icke-medborgare.
Bosättningsbaserade socialförsäkringsförmåner som barnbidrag, bostadsbidrag,
efterlevandestöd och föräldrapenning ska begränsas för dem som inte är
medborgare eller har kvalificerat sig genom arbete.
Gör om flerbarnstillägget till ett flerbarnsavdrag. Flerbarnstillägget i
barnbidraget har bidragit till segregation och blivit ett verktyg för att hålla kvar
utlandsfödda kvinnor i hemmet. För att komma tillrätta med problemen krävs
stora förändringar. Som ett första steg föreslår Sverigedemokraterna att dagens
flerbarnstillägg slopas och ersätts med ett skatteavdrag som tillkommer dem som
arbetar.
Inför arbetsplikt. Sverige har i dag närmare 700 000 utrikes födda som
försörjer sig på bidrag. Det ska inte vara möjligt att leva på bidrag i åratal utan
motprestation. Sverigedemokraterna vill införa en svensk motsvarighet av den
danska arbetsplikten som innebär att den som får försörjningsstöd också måste
prestera genom uppföljningsbara ansträngningar som stärker möjligheten till
integration och anställning.

Tryggheten måste
få en särställning i
politiken
Kriminaliteten har snabbt utvecklats till det mest påträngande samhällsproblemet. Att
vända trenden och återbygga ett tryggt samhälle kommer vara en överordnad prioritering
för Sverigedemokraterna. Vägen dit är lång och kommer kräva kraftfulla åtgärder.
Kriminalpolitiken behöver läggas om i grunden. Brottsligheten och de kriminella ska
trängas ut genom omfattande upprustning av rättsväsendet, nya rättsliga verktyg och
påföljder som innebär att samhällsfientliga och livsstilskriminella frihetsberövas med långa
fängelsestraff och - för utländska medborgare -utvisning.
Särskilt angeläget är det att återupprätta brottsofferperspektivet. Fokus ska skifta från
att söka återanpassa kriminella till att istället skydda samhället och ge upprättelse åt
brottsoffer. Straffen ska fullt ut spegla brottens allvar. Det behövs en fullständig och
genomgripande översyn av hela strafflagstiftningen. Samtidigt måste åtgärder vidtas
för att långsiktigt bryta med den misslyckade migrations- och integrationspolitiken. Att
parallellsamhällen där islamister och gängkriminella verkar i förening för att tränga bort
det svenska samhället har vuxit sig starkare är ett resultat av hög invandring.
Att vända utvecklingen och få bort de parallella samhällsstrukturerna i belastade områden
är en av den kommande tidens allra största uppgifter - både för att fler unga människor
ska få bättre livschanser och för att Sverige ska bli ett samhälle som håller ihop. Då krävs
både en ny integrationspolitik som ställer krav och har höga förväntningar och att det
svenska samhället gör kraftiga framflyttningar.

Några av Sverigedemokraternas vallöften:
Skärp straffen. Kriminalpolitiken ska i högre grad inriktas på att skydda
samhället från kriminella. Inriktningen ska vara att inkapacitera och
avskräcka kriminella och att skapa upprättelse åt brottsoffer. Mängd- och
ungdomsrabatterna samt förtida frigivning ska avskaffas. Brottsbalken ska ses över
för att ytterligare skärpa straffen för bl.a. vålds- och sexualbrott. Särskilt farliga
kriminella återfallsförbrytare ska kunna dömas till förvarsdom utan bortre tidsgräns
till dess att återfallsrisken bedöms ha försvunnit. Ingen ska släppas ut i väntan att
avtjäna en dom i fängelse och fler utdömda straff ska avtjänas i fängelse.
Ge brottsoffren upprättelse och frid. Det ska bli lättare för brottsoffer att
få ut ett skadestånd som står i proportion till brottets allvar, utan att själv behöva
driva processen. Vittnesskyddet ska stärkas och det ska införas en möjlighet
att vittna anonymt. Möjligheten till permission för gärningsmän ska underkastas
brottsoffrets inflytande. Gärningsmän ska också kunna förbjudas att återvända
till platser med anknytning till brottet eller brottsoffret och möjligheterna till
elektroniskt övervakade kontaktförbud och vistelseförbud ska utökas.

Fler anstaltsplatser. Både häkten och anstalter är överfulla och fängelsedömda
får gå fria för att det inte finns någon plats för dem att avtjäna sitt straff.
Om fler kriminella ska avskärmas från samhället måste fler platser fram.
Sverigedemokraterna vill dubblera antalet anstaltsplatser, hyra fängelseplatser i
utlandet och låta fler utländska medborgare avtjäna straff i sina hemländer.
Utvisa utländska kriminella. Sveriges främsta ansvar är våra egna
medborgare. När utländska medborgare kommer hit, oavsett skäl, och begår
brott försakar de också rätten att vara kvar här. De ska utvisas. Vi måste prioritera
tryggheten i Sverige framför utländska våldtäktsmän, gängmedlemmar och
mördare.
Rättsväsendet ska vara närvarande. Alla måste kunna känna sig trygga att
röra sig i sitt eget samhälle, i sitt eget bostadsområde. Vi ska skapa ett tryggare
samhälle med hög närvaro av polis och ordningsvakter, övervakningskameror
och belysning. Poliserna måste bli många fler och ges rätt verktyg och mer
uppbackning av samhället genom ett resursstarkt rättsväsende i övrigt.
Förbjud deltagande i kriminella gäng. Den organiserade brottsligheten ska
bekämpas. Deltagande i, och samröre med dessa organisationer, ska förbjudas.
Den som begår brott relaterade till gängkriminalitet ska dömas till dubbla
strafftiden.
Stoppa gängens inkomster. Gränskontrollerna måste stärkas för att öka
kontrollen av inflöden av narkotika och vapen. Det ska bli lättare att förverka
misstänkta brottsvinster, värdesaker och statussymboler från gängkriminella och
deras anhöriga.
Öka föräldraansvaret. Inför strikt skadeståndsansvar för föräldrar till
ungdomar som begår brott. Utred möjligheten att under vissa förhållanden
begränsa tillgången till ekonomiska förmåner och bidrag till föräldrar till omyndiga
kriminella. För icke-medborgare bör formerna utredas för att kunna återkalla
uppehållstillstånd för familjer där bristande föräldraskap eller missanpassning
bidragit till allvarlig brottslighet.
Sänk straffmyndighetsåldern. Grova brott begås allt oftare av mycket
unga gärningsmän. Avsaknaden av skarpa reaktioner gör att unga ofta kommit
att präglas av en kriminell livsstil under många år innan de döms första gången.
Sverigedemokraterna vill sänka straffmyndighetsåldern så att även brott som
begås innan 15 år kan utredas och lagföras.
Ökade möjligheter att utreda brott. Asylsökande och andra som söker
uppehållstillstånd i Sverige bör i anslutning till ansökan åläggas att bidra med
DNA och andra biometriska data till ett nytt sökbart register. Registret bör
användas både av myndigheter som hanterar utlänningsärenden, för att t.ex.
identifiera sökanden som tidigare utvisats eller avvisats från Sverige, och av
brottsbekämpande myndigheter. Samverkan mellan polis och andra myndigheter
måste också underlättas genom förenklade sekretessregler.

En stram migrationspolitik
är avgörande för att vända
dåligt till bra
Ingen enskild faktor kan tillskrivas så stor betydelse för de snabba samhällsförändringar
och stora utmaningar som kommit att prägla Sverige som migrationen. Den historiskt
stora utomeuropeiska asylinvandringen under gångna decennier och den relaterade
anhöriginvandringen har lagt grunden för motsättningar, utanförskap samt eskalerande
kriminalitet och våldsbrottslighet.
Långt fler har tagits emot av de regeringar som styrt Sverige än vad vi haft kapacitet för.
Möjligheten att integrera nyanlända till svenska normer, språk och arbetsmarknad har
varit liten eftersom mottagandet varit för stort och det kulturella avståndet varit för stort.
Kostnaderna för den bedrivna politiken i ekonomiska termer, såväl som vad det inneburit
för Sveriges sammanhållning, är svåra att överskatta.
Att betala av kostnaden den förda politiken kommer ta lång tid. Ett första steg är att
bryta med en politik som spär på redan omfattande problem. Sverige har fortfarande en
mycket frikostig migrationspolitik. Både i förhållande till andra länder, vad vi är tvungna till
enligt asylrätten och i jämförelse med vad som krävs för att bryta samhällsutvecklingen.
I fjol uppgick bara anhöriginvandringen till över 40 000 och i år väntas över 100 000
uppehållstillstånd beviljas.
Sverigedemokraterna lovar att ta ansvar för att säkerställa att inte upprepa de misstag
som regeringarna hittills under 2000-talet gjort. Sverige behöver så långt det är möjligt
stoppa den asylrelaterade invandringen under överskådlig tid.

Några av Sverigedemokraternas vallöften:
Asyllagstiftningen ska anpassas efter den rättsliga miniminivån enligt
EU-rätten. Det innebär att Sveriges lagstiftning inte ska vara mer generös än vad
vi är bundna till. Ett omfattande reformarbete ska genomföra sådana restriktiva
åtgärder som tillåts enligt EU-rätten. Permanenta uppehållstillstånd ska avskaffas
och uppehållstillstånd ska omprövas löpande, beviskraven för asylsökanden ska
skärpas och fler som inte sökt skydd vid första säkra tillfälle ska utvisas.
Begränsa rätten till anhöriginvandring och skärp försörjningskraven.
Endast svenska medborgare eller den som enligt internationell lagstiftning har
rätt till familjeåterförening ska kunna vara anknytningsperson. Kraven på bostad,
inkomst och vandel ska skärpas kraftigt för anhöriginvandring.
Minska tilldragningsfaktorerna. Förväntningar som ställs i mottagarlandet
- vilken service som erbjuds och på vilka språk, vilken diaspora som redan finns
från ursprungslandet, kulturella normer, frikostigheten med välfärd och ekonomiska
villkor - är avgörande för Sveriges attraktivitet som destinationsland för invandring.
En bred politik ska föras för att ur sådana aspekter göra Sverige mindre attraktivt
för kulturellt belastande migration.

Storskaligt och effektivt återvändandearbete. Ett särskilt uppdrag ska
ges till Polismyndigheten att särskilt prioritera återvändandearbete och insatser
för att identifiera och omhänderta personer som befinner sig i Sverige illegalt.
Personer som kan antas sakna rätt att vara i Sverige ska omhändertas och fler ska
sättas i förvar eller övervakas i väntan på utvisning om sådan inte kan genomföras
omedelbart. En folkräkning ska genomföras och inre utlänningskontroller ska göras
till en naturlig komponent i polisens kontakter med allmänheten. Fler moderna
verktyg, som fingeravtryck, DNA-test, kamerateknik och AI-analys, ska användas
för att hitta och identifiera personer som befinner sig olagligt i Sverige.
Möjligheten att utvisa en utlänning p.g.a. asocialitet ska utredas.
Sverigedemokraterna vill se över en ny grund för återkallande av uppehållstillstånd
för utländska medborgare som genom en asocial livsstil uppvisar brister i
sina förpliktelser gentemot det svenska samhället eller utgör särskild risk eller
belastning för Sverige. Personer som besvarar Sveriges givmildhet genom att
uppvisa fientlighet gentemot samhället eller majoritetsbefolkningen bör kunna
utvisas p.g.a. asocialitet.
Reglerna för arbetskraftsinvandring ska skärpas. Arbetskraftsinvandring
ska inte kunna komma ifråga för lågkvalificerad arbetskraft eller till yrken
där det inte råder yrkesbrist. Kontrollen av arbetskraftsinvandringen måste
öka och reglerna behöver skärpas kraftigt genom t.ex. utökade lönekrav
och arbetsmarknadsprövning för den som söker uppehållstillstånd för att
arbetskraftsinvandra.
Stimulera frivillig återvandring. Ekonomiska incitamentsstrukturer och
myndigheternas arbetssätt ska anpassas för att uppmuntra fler att återvandra
frivilligt. Det ska göras relativt mer attraktivt för den som inte anstränger sig för att
bli självförsörjande eller söker tillhörighet till det svenska samhället att återvända
till sitt ursprungsland eller dess närområde, än att leva i parallellsamhällen i Sverige.
Uppvärdera medborgarskapet. Hemvistkravet ska utökas till tio år. För
att få svenskt medborgarskap ska man kunna tala svenska på god nivå och ha
god förståelse för svenskt samhälle, kultur och normer. Hederlig vandel och
självförsörjning ska vara ett villkor för att erhålla medborgarskap i Sverige.
Återupprätta gränskontroller. Kontrollen över vilka som tar sig in i Sverige
ska öka för att minska illegal migration till Sverige. Berörda myndigheter ska
få de möjligheter och de verktyg som de behöver för att upprätthålla inre
gränskontroller.
Stoppa EU-förslag om migrationspakten. EU driver för närvarande ett förslag
som skulle innebära att principen om att asyl ska sökas i första land ersätts med
en omfördelning baserad på anknytning. Det skulle riskera att straffa svenskarna
dubbelt för den massinvandring som varit. Länder som inte önskar ta emot
asylsökande skulle om förslaget går igenom kunna straffas ekonomiskt av EU.
Sverigedemokraterna kommer göra allt för att Sverige ska stoppa EU-förslaget.

Rösta för ett
bra Sverige
Detta valmanifest innehåller ett urval av vallöften
i aktuella frågor på fyra politiska områden som
är särskilt prioriterade för Sverigedemokraterna.
Men våra anspråk stannar inte här. Vi går till val
på en heltäckande politik som kan läsas i vår mer
omfattande valplattform.

Läs valplattformen: sd.se/dokument

