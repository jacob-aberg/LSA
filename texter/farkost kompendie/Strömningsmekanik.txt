Strömningsmekanik 5.1

5. Strömningsmekanik
av
Fredrik Lundell, Arne Johansson och Dan Henningson
KTH Mekanik

5.1 Introduktion
Hur kan ett flygplan flyga? Varför har skorstenar spiraler på sig? Varför regnar det på
midsommar? För att kunna svara på dessa frågor behövs en god strömningsmekanisk
kunskap och en av dem kommer att besvaras i detta kapitel. En av de två övriga
frågorna kommer att besvaras under er utbildning på KTH. Den sista frågan är föremål
för fortsatt forskning.
Än idag finns utrymme för utvecklandet av nya farkoster baserade på avancerad
strömningskunskap. I figur 5-1 visas två exempel: trampofoilen och paravanen, som
används av “Swedish Speed Sailing Challenge”. Dessa båda koncept har utvecklats av
bl.a. Alexander Sahlin och Jens Österlund, båda med anknytning till KTH Mekanik.
Trampofoilen bygger på en bärplansprincip. En vinge under vattenytan ges en
oscillerande rörelse i höjdled (delvis också en vridningsrörelse). Denna rörelse ger
tillräcklig lyftkraft för att bära och framdriva en person som står ovanpå en plattform
som är fästad vid vingen. Delar av gruppen som utvecklade trampofoilen försöker nu
slå hastighetsrekordet i segling med ett innovativt koncept, se till höger i figur 5-1.
Koncept kallas paravan och går ut på att den sidriktade kraft som vinden ger i seglet (i
detta fall en stel vinge) balanseras med ett bärplan under vattnet. Tack vare paravanen
är det möjligt att låta seglet ta ut en mycket stor kraft ur vinden utan att farkosten välter.
På en traditionell segelbåt används istället en tung köl för att balansera momentet från
sidkraften i seglet.

vindriktning

segel

bärplan
Figur 5-1 Trampofoilen (till vänster) och Swedish speed sailing challenge (till höger) är två exempel på
att god strömningsmekanisk förståelse ger utrymme för att utveckla nya farkostkoncept. Farkosten till
vänster färdas åt höger. Farkosten till höger färdas in i papperet. Båda dessa koncept har utvecklats av
bl.a. Alexander Sahlin och Jens Österlund, tidigare vid KTH Mekanik. Bilderna kommer från
www.trampofoil.com.

Strömningsmekaniken är en gren av mekaniken, den grundläggande vetenskapen
inom vilken man studerar krafter och rörelser samt hur dessa två hänger ihop.
Mekaniken är ett gammalt vetenskapsområde inom den klassiska fysiken och har fått en
blomstrande utveckling under de senaste decennierna. Begreppen “dynamiska system”
och “kaos” har sitt ursprung i mekaniken men används idag ofta för att beskriva och
förstå många olika fenomen i såväl den fysiska verkligheten som samhället.

Strömningsmekanik 5.2

Strömningsmekaniken är en del av mekaniken som utvecklats speciellt snabbt tack vare
de ständigt snabbare datorerna. De ökade beräkningsmöjligheterna har öppnat helt nya
områden både för forskning och för industriell tillämpning. Ett exempel är att en ny
bilmodell nu kan konstrueras på mellan ett halvt och ett år istället för som tidigare fyra
till fem. En nyckelfaktor bakom detta är att man numer kan få en uppfattning om bilars
luftmotstånd efter en natts beräkningar istället för veckors modellbyggande och
vindtunneltestande. Ett annat exempel är mikrosystem, vilka t. ex. upphov till helt nya
strömnings och kylningsproblem. Ett tillämpningsexempel på detta är så kallade “labon-a-chip”, där man bygger hela analyslab för DNA-sekvensiering på en kiselskiva med
tio centimeters diameter.

5.2 Strömningsmekanik i flygtekniken

Figur 5-2 ”Wright Flyer” flyger för första gången den 3 december 1903 till vänster. Farkosten till höger
är ”Spaceship One” som vann Ansari X-prize som det första privatfinansierade rymdflygplanet den 4
oktober 2004. Bilderna kommer från www.wrightflyer.org och Scaled Composites, LLC,
www.scaled.com.

I figur 5-2 ses “Wright Flyer” på sin första flygtur och “Spaceship One”, det första
privatfinansierade rymdflygplanet. Under det sekel som passerat mellan bilderna har
strömningsmekaniken utvecklats kraftigt. För att överhuvudtaget kunna bygga en
maskin som lyfte var bröderna Wright tvungna att genomföra systematiska
vindtunneltester av olika vingprofiler och konfigurationer i en egenbyggd vindtunnel, se
figur 5-3.
Till höger i figur 5-3 ses en beräkning av strömningen kring “Spaceship one”
under fritt fall tillbaka mot jorden. Under “Spaceship One”-projektet gjordes inga som
helst fysiska experiment före den första flygturen: all prestandaprediktering gjordes med
hjälp av strömningsberäkningar, CFD (Computational Fluid Dynamics). Datorprogrammen som användes var standardprogram för strömningsberäkningar. Efter de
inledande flygningarna blev det dock nödvändigt att genomföra diverse förändringar på
stabilisatorn och fenan. Dessa förändringar utvärderades experimentellt genom att skjuta
en modell framför en pick-up, ett tillvägagångssätt som påminner om bröderna Wright,
som innan de byggde vintunneln testade olika profiler genom att fästa de fram på en
cykel. Det är intressant att notera att bröderna Wright byggde sin “Flyer” på den tid de
kunde tillåta sig att stänga sin cykelreparationsverkstad och ägna sig åt
flygplansbyggande som hobby. Burt Rutan som konstruerat och lett “Space-ship One”
projektet, däremot, är professionell flygplansbyggare sedan tjugo år.

Strömningsmekanik 5.3

Figur 5-3 Trälådan till vänster är en replika av bröderna Wrights första vindtunnel. Till höger visualiseras
strömningsfältet kring ”Spaceship One”. Denna visualisering bygger helt på resultat från beräkningar.
Bilderna kommer från www.wrightflyer.org och Scaled Composites, LLC, www.scaled.com.

5.3 Strömningsmekaniken finns nästan överallt
Geofysisk strömning
Strömningsmekaniken är inte begränsad till flygplan, båtar, bilar och andra farkoster.
Galaxers formering efter att de bildats samt om de kollapsar eller inte är
frågeställningar som behandlas med metoder sprungna ur strömningsmekaniken. Tack
vare moderna rymdsonders förmåga att förmedla detaljerade bilder till oss har vi dels
kunnat se virvlande, turbulenta mönster på Jupiters yta, dels oväntade strömningsmekaniska fenomen i vår egen atmosfär, som den virvelgata som visas till vänster i
figur 5-4.

Figur 5-4 Till vänster ses en virvelgata i molnen bakom en vulkan på ön Jan Mayen 650 km norr om
Island. Mönstret är fotgraferat 6 juni 2001 med satellit. Bilden till höger visar en virvelgata bakom en
tunn cylinder i tvålfilm. Bilderna kommer från NASA Jet Propulsion Laboratory, www.nasa.gov.

En fascinerande aspekt av strömningsmekaniken är att en del fenomen återkommer på
helt olika längd- och tidsskalor. De två virvelgatorna i figur 5-4 är till förväxling lika.
Den vänstra har observerats i molnen bakom en vulkan norr om Island medan den
högra har fotograferats i en långsam strömning i en tvålfilm. Strömningar i atmosfären
är naturligtvis viktiga inom meteorologin och meteorologi är idag ett område där det
satsas mycket stora resurser. Förbättrade väderförutsägelser är viktiga för de flesta, från
semesterfirare via glasstillverkare till lantbrukare. Beräkningarna baseras på data som
kommer dels från ett stort antal satelliter kring jorden och dels från mätdata från otaliga
trafikflygplan som ständigt befinner sig i luften. Europas största och kraftfullaste dator
finns i England och används för väderförutsägelser.
Havsströmmarnas rörelser är ett besläktat tillämpningsområde som brukar
benämnas oceanografi. Inom oceanografin såväl som meteorologin spelar jord-

Strömningsmekanik 5.4

rotationen en nyckelroll i dynamiken. De lågtryck som alltsomoftast bildas och
fördjupas väster om de Brittiska öarna för att sen (tyvärr) passera över Skandinavien
snurrar t.e.x. alltid moturs. När lågtrycket närmar sig Sverige får vi därför först sydliga
vindar (vilket på vintern ger milt väder) för att senare, efter att lågtrycket passerat, få
nordliga vindar. Lågtryckens rotation gör också att man har en vertikal transport uppåt
från havsytan i lågtryckssystemen, vilket för upp en mängd fuktig luft till de högre
luftlagren. Högt där uppe kondenserar fukten och moln och regn, något vi ofta känner
av under sommaren. Högtrycken snurrar åt andra hållet och i högtryckets centrum är
luftströmmen riktad neråt, vilket ger torrare luft och bättre väder.

Figur 5-5 En Volvo S80 i Volvos vindtunnel med ett beräknat tryckfält över bilens främre högra del. Att
optimalt kombinera experiment och beräkningar är en utmaning i moderna strömningsmekaniska
utvecklingsprojekt. Bilden kommer från Volvo Car, www.volvocars.com.

Tekniska tillämpningar
Fordon
De tekniska tillämpningarna av strömningsmekanik är otaliga och vi har redan nämnt
flygplan, bilar, trampofoiler och paravaner. För snabba tåg och bilar är
strömningsmekaniken en viktig faktor genom hela designprocessen från definitionen av
prestandakraven (bränsleförbrukning, buller m.m.) till den slutliga designen.
Exempelvis har Volvo en stor vindtunnel där man kan testa bilar i fullskala och även
variera klimatförhållandena. Man kan där testa bilens alla delsystem från motor till
klimatanläggning i allt från torra och soliga bergs- och ökenklimat till fuktiga
regnskogsmiljöer utan att lämna Hisingen. Parallellt med den avancerade vindtunneln
har de datorbaserade beräkningarna utvecklats och har idag en allt viktigare del i
designen av yttre form, strömning och kylning i motorutrymmet, klimatkomforten i
kupén och naturligtvis bränsle-luftblandningens strömning i motorn. Som nämnts kan
kraftfulla datorer göra de strömningsberäkningar som påverkar designen mycket
snabbt. Detta gör det möjligt att en mängd olika koncept kan testas samtidigt som
behovet av fysiska modeller har minskats drastiskt. Bilföretagen har därför blivit stora
konsumenter av datorkraft och laserbaserade mätmetoder. Figur 5-5 visar att Volvo har
integrerat vindtunnelresultaten och beräkningsresultaten i mycket hög grad.

Strömningsmekanik 5.5

Motorströmning
Flyg- och raketmotorer, pumpar, centrifugalseparatorer och fläktar är andra områden
där Sverige har starka industriföretag och grupper som arbetar med strömningsteknik.
Man kan också se ett tydligt ökande intresse från icke-traditionella strömningsteknikföretag. Företag som tillverkar papper, gjuter halvledare, sysslar med svetsning m.m.
anställer eller anlitar idag personer med avancerade strömningskunskaper. Även inom
de idag heta områdena bioteknik och medicinsk teknik finns gott om strömningstekniska problem. Vid tillverkning av läkemedel används ofta biokemiska reaktorer.
Eftersom alla tabletter ska ha samma mängd av den aktiva substansen är det av yttersta
vikt att de aktiva substanserna fördelas jämnt och utsätts för samma omblandning i hela
reaktorn. Liknande problem finns i tillverkningen av metalliska kompositer där
omrörningen sker på magnetisk väg och där en noggrann strömningskontroll är nyckeln
till den slutliga materialkvalitén.

Figur 5-6 Principskiss för bränslecell. Att modellera de strömningsprocesser som sker i en bränslecell är
en stor utmaning. I bränslecellen strömmar olika gas/vätkse blandningar samtidigt som de reagerar med
varandra. Bilden är hämtad från Salzburgs Universitet, www.sbg.ac.at.

På energiområdet är strömningstekniken ständigt närvarande i alla tänkbara
former. Strömningsmekanisk förståelse är ofta nyckeln till förbättrade förbränningsprocesser i värmepannor och andra energiomvandlingssammanhang. I t.ex. kärnkraftsverk och bränsleceller förekommer ofta strömningar av en blandning av vatten och
gasbubblor. I ett kärnkraftsverk hettas vatten upp till ånga som via ångturbiner och
generatorer omvandlas till elektricitet; i bränsleceller reagerar väte med syre så att
vatten bildas samtidigt som man kan utvinna elektrisk energi (se figur 5-6). De
strömningar som uppkommer är svåra att beräkna dels för att de är av flerfas-typ
(vätska och gas) och dels för att de strömmande medierna reagerar med varandra eller
fasomvandlas.
Liknande problem finns inom separeringsprocesser med vätske – partikelblandningar och utgör en stor utmaning för strömningsforskare. Mycken ny kunskap
behövs för att noggrannt kunna beräkna flerfasströmningar i tekniska tillämpningar.
Miljö
Inom miljöteknik är beräkningen av spridningen av föroreningar ett viktigt område,
men som utgör en något enklare form av flerfasströmning eftersom stoftet,
föroreningarna ofta passivt transporteras med vatten/luftströmningen.

Strömningsmekanik 5.6

5.4 Turbulens
Tillsammans med dynamiska system och kaos är turbulens ett ord som tagit steget från
strömningsmekaniken till det övriga samhället. Det används inom områden som politik
och ekonomi för att beteckna oordning, kaos och förvirring. En turbulent strömning
karaktäriseras också den av oordning, i den mening att den innehåller virvlar av många
olika storlekar och har ett strömningsfält som fluktuerar på ett till synes fullständigt
slumpartat sätt (se figur 5-7). Turbulenta strömningar förekommer i samtliga
tillämpningsområden som nämnts ovan: olika tekniska sammanhang, biologin,
geofysiken och astrofysiken. Detaljrikedomen i turbulenta strömningar gör området till
ett av den klassiska fysikens svåraste. Komplexiteten kan illustreras med strömningen
vid 700 km/h utmed en typisk flygplanskropp. De minsta virvlarna är då några
hundradels mm stora medan de största är c:a 10 000 gånger större, eller c:a 200 mm.
Denna spännvidd gör problemet ytterst utmanande att modellera.

Figur 5-7 Visualisering av strömningsstrukturer i en beräkning av turbulent strömning nära en vägg till
vänster. Till höger ses en växande turbulent fläck visualiserad med laser inducerad flouresens.
Strömningsriktningen är från vänster till höger i bägge figurerna. Bilderna är skapade av Thomas
Bewley, UCSD och Mohamad Gad-el-Hak, Univ. Notre Dame och finns på www.efluids.com.

En något populariserad definition av turbulens är att turbulens är det fenomen som
inträffar då maten serveras i ett flygplan. De flesta av oss har säkert upplevt hur ett
flygplan skakas om av luftvirvlarna utanför planet. Fenomenet kallas ofta (oegentligt)
luftgropar. Vi har också turbulens i det så kallade gränsskiktet utmed flygplanet. Ett
exempel på turbulens som är betydligt lättare att observera utgörs av röken från en
cigarett (eller kanske hellre cigarr). Från denna kan vi se en rökpelare stiga upp där i
början röken rör sig rätlinjigt uppåt för att tämligen plötsligt slå om till en virvlande
turbulent rörelse. Strömningen i den första delen kallas laminär (efter det latinska ordet
för skikt/skiva).
Omslaget från laminär till turbulent strömning är ännu idag ett aktivt
forskningsområde, som först studerades systematiskt av Osborne Reynolds på 18701880-talen. Det är efter honom vi har namnet på det mest betydelsefulla dimensionslösa
talet inom strömningsmekaniken, det vi idag kallar för Reynolds tal, definierat som
Re = UD /ν ,
där U och D representerar karaktäristiska mått på hastighet respektive längd och ν är
den kinematiska viskositeten vilken är ett mått på den inre friktionen, med andra ord
hur trögflytande fluiden är.
Reynolds själv studerade strömning i ett rakt rör, se figur 5-8. Han sprutade in
bläck i centrum av röret och fann att bläcket bibehölls i ett tunt sammanhållet streck så
länge som värdet på den dimensionslösa gruppen Re var lägre än c:a 2000. U och D i

Strömningsmekanik 5.7

hans fall ska ses som strömningshastighet på centrumlinjen respektive rördiameter. För
högre värden spreds bläcket snabbt vilket Reynolds kunde koppla ihop med alstrandet
av en stark virvelrörelse där turbulens eller virvlar av många olika storlekar ger en
omblandning som är mycket mer kraftfull än den som bara åstadkoms av fluktuationer
på molekylär skala hos den laminära strömningen. Just denna starka omblandning som
turbulensen åstadkommer är en förutsättning för effektiv förbränning och önskvärd i
många andra sammanhang där man vill ha en effektiv omblandning.

Figur 5-8 Osborne Reynolds och apparaten i vilken han visualiserade omslaget mellan laminär och
turbulent strömning till vänster . Till höger ses resultatet: en bläckstråle i mitten av det horisontella röret i
tanken indikerar att strömningen är laminär vid låga hastigheter (högst upp) och turbulent vid höga
hastigheter (längst ner). Bilder: Manchester University, www.eng.man.ac.uk.

Virvelmönster kan också förekomma utan att vi därför karaktäriserar
strömningen som turbulent, ett exempel är fallet med virvelgatan i tvålfilm till höger i
figur 5-4. Skillnaden ligger just i om strömningen är kaotiskt med stor spännvidd
mellan de största och minsta virvlarna. Virvelgatan till vänster i figur 5-4 är en
virvelgata i en turbulent strömning. Virvelgator kan ge upphov till kraftiga oscillerande
krafter på master, skorstenar och broar, som i extrema fall lett till kollap av hängbroar
och skorstenar. På höga skorstenar kan man se en spiralformad list som har till uppgift
att förhindra en lång sammanhållen virvelavlösning med tillhörande starka vibrationer.

5.5 Strömningsmotstånd och vingar
Rörelserna på molekylär nivå i en fluid som vatten och luft ger upphov till vad vi kallar
viskositet. Viskositeten ger en friktion då fluiden strömmar över en kropp. Detta kan
vara luftströmningen kring ett flygplan eller vattenströmningen kring en båt. I de flesta
praktiska fall är strömningen turbulent vilket ger mycket större motstånd än om
strömningen hade varit laminär. Friktionsmotståndet är inte den enda komponenten av
motståndet då ett flygplan eller annan kropp rör sig genom en fluid. För en lång
tankerbåt utgör friktionsmotståndet ungefär 80% av det totala framdrivningsmotståndet och för ett vanligt flygplan c:a hälften.
Den andra stora komponenten är formmotstånd som starkt beror på den
geometriska formen. Strömlinjeformning är ett välkänt och talande begrepp. Ju

Strömningsmekanik 5.8

trubbigare en kropp är desto större är i allmänhet formmotståndet. En cirkulär cylinder
kan ha ett motstånd som är av storleksordningen 100 gånger större än en slank
vingprofil med samma tjocklek som cylindern (jämför figur 5-9). Därav kan man inse
vikten av bra strömningsoptimering av vingprofilers utseende för t ex flygplan, vilket
bröderna Wright insåg när de byggde sin vindtunnel (figur 5-3).

Figur 5-9 Om vikten av strömlinjeform: den lilla cylindern ger samma motståndskraft som den tjocka
vingprofilen. Cylindern har stort formmotstånd medan den strömlinjeformade profilen har mycket lågt
formmotstånd och nästan enbart friktionsmotstånd.

Turbinprofiler och ledskenor i vindtunnlar är ett par andra exempel där
noggrann optimering av vingprofiler gett effektivare utrustning. Profilerade ekrar på
tävlingscyklar är ett annat exempel på en tillämpning där man velat undvika cylinderns
höga strömningsmotstånd. På racingbilar, speciellt Formel 1, används vingar för att ge
en negativ lyftkraft, dvs en kraft som trycker ned bilen mot vägbanan för att ge ett bra
väggrepp. Detta är helt avgörande för möjligheten att styra bilen. Den nedtryckande
kraften för en Formel 1-bil är av storleksordningen ton.
Ett roligt exempel på ett avancerat studentprojekt som krävde optimerade
profiler är designen av ett ‘muskeldrivet’ flygplan som skulle ‘cyklas’ i luften mellan
Kreta och det grekiska fastlandet. Projektet som gick under namnet Daedalus utfördes
vid MIT för några år sedan. Det hela lyckades med knapp marginal. Nyckeln till
framgång var optimering av vingen tillsammans med vikt- och materialoptimering.
Planet hade en vingspännvidd på c:a 35 m och vägde mindre än 35 kg.

5.6 Strömningsmekanik i sportens värld
Långa golfslag, snabbare kappseglingsbåtar och skruvade bollar. Inom sporten finns det
massor av strömningsmekanik! Små marginaler är ofta avgörande och den sista tiondels
procenten kan vara hela skillnaden mellan succé och fiasko.
Den enklaste metoden att minska friktionsmotstånd är att hålla ytan (på båten,
flygplanet, etc...) så slät som möjligt. Besättningar på segelbåtar har ofta kunnat ses
noggrannt polera skrovet före en kappsegling. Ytråheter på en slät plan yta ger ökad
turbulens, omblandning och därmed ökat motstånd, så i allmänhet bör sådant undvikas
om motståndet skall hållas lågt. Vi har dock alla sett en golfboll, men alla har kanske
inte reflekterat över varför dess yta är försedd med ett mönster av små gropar. Kan
detta vara förenligt med strävan att kunna slå bollen så långt som möjligt? Jo, faktiskt.
Om bollen hade varit helt slät hade visserligen friktionsmotståndet varit lägre eftersom
man då hade fått en laminär strömning på den sida av bollen som vetter i
färdriktningen. Laminär strömningen avlöser (‘släpper’) dock tidigare från ytan då man

Strömningsmekanik 5.9

passerar tjockaste delen, som illustreras i figur 5-10. Tidig avlösning ger en tjock ‘vak’
bakom bollen med mycken turbulens vilket ger ett stort formmotstånd. I fallet med små
gropar fås turbulens närmast ytan på framsidan som gör att strömningen följer ytan
längre då tjockaste sektionen passerats. Diagrammet till höger i figur 5-10 visar att för
samma hastighet (här omräknat till Reynolds tal) kan groparna i golfbollen leda till en
halvering av totala luftmotståndet. Jämför gärna med figur 5-4, där strömningen ser
likadan ut oavsett längdskala. I fallet med golfbollen räcker den lilla förändringen med
gropar till för att fundamentalt förändra strömningen kring bollen.

Figur 5-10 Strömingen kring en slät sfär och en golfboll med gropar. Bilden kommer från Scientific
American, www.sciam.com.

På liknande sätt förbättrades spjutresultaten drastiskt då man gjorde delar av spjuten
knottriga. Sedan dess har det stiftats nya regler om spjutens tyngdpunktsläge med mera
för att hålla nere kastlängderna så att sporten även i fortsättningen kan utövas på en
normal arena.
En fascinerande form av motståndsminskning som människan upptäckte under
mitten av 1980-talet, men som funnits i naturen några miljoner år, kallas på engelska
‘riblets’. Upptäckten gjordes på NASA och kan tyckas förvånande eftersom den
innebär att det minsta motståndet för en yta inte åstadkoms då den är helt slät,
blankpolerad. Istället fann man att motståndet kunde sänkas under denna, som man
förut trodde, undre gräns om ytan förses med små minifåror. Jämfört med en helt slät
yta har man i laboratorieförsök uppnått c:a 10% motståndsminskning under optimala
förhållanden. Ytan kan exempelvis se ut som: VVVVVVVVVV om man tittar i
strömningsriktningen. Höjd och bredd på fårorna måste vara mycket små. För en
segelbåt med 10 knops fart är det optimala avståndet mellan fårorna ungefär en tiondels
millimeter. Dessutom måste hörnen vara skarpa. Detta låter kanske svårt att utföra
praktiskt, men företaget 3M tillverkar idag plastfilmsytor med sådana mått som kan
klistras på en slät yta. Detta blev mycket omtalat då Americas Cup båten “Stars and
Stripes” utrustad med sådana ytor finalslog den Australiska båten “Kookaburra III” i
1987 års tävling om America Cup. Nyligen har även ett trafikflygplan testats med
fårade ytor med positivt resultat (tyvärr visade det sig att rengöringen av flygplanet
blev ett stort problem). På segelbåten och flygplanet var minskningen bara någon eller
några procent, men i sportsammanhang ger en sådan prestandaökning naturligtvis helt

Strömningsmekanik 5.10

avgörande fördelar. För att undvika komplicerade ytor i sportsammanhang finns idag
regler som förbjuder sådana ytor på tävlingskanoter och segelbåtar.
Tekniken med fåror har anammats av simdräktstillverkare som hävdar att de s.k.
hajdräkterna åstadkommer motståndsminskning på detta sätt. Huruvida så verkligen är
fallet, eller om den prestandaökning som simmarna upplever beror på andra effekter,
såsom luftsmörjning med luft som dras ner av dräkten vid startdyket eller fysiologiska
effekter av den åtsittande dräkten låter vi dock vara osagt.
I naturen används fårade ytor för motståndsminskning av hajar. Man har där
kunnat observera, helt i enlighet med vad man borde förvänta sig, att långsamma hajar
har ett grövre mönster än snabbare dito.
En annan motståndsminskningsmetod som ger betydligt större effekter än fåror
är tillsättning av vattenlösliga polymerer (med mycket höga molekylvikter) i vattnet.
Även om det finns ofarliga, nedbrytbara polymerer har metoden uppenbara nackdelar
för båttillämpningar, men används i viss utsträckning i en del andra tekniska sammanhang, såsom i oljepipelines, brandsprutor, avloppssystem m.m. I sportsammanhang har
man förbjudit deras användning i kappsegling.
En exakt slagen frispark i fotboll som från långt håll skruvar sig över en mur av
spelare och in i mål är en njutning att se. Den krökta bollbanan fås genom att bollen
sätts i rotation i vertikalplanet och/eller i horisontalplanet genom att välja
tillslagspunkten på bollen. På motsvarande sätt fås skruvade bollar i tennis och andra
sporter. Bollrotationen påverkar strömningen så att avlösningen hamnar längre bak på
ena sidan. Vaken bakom bollen (jämför figur 5-10) blir då asymmetrisk. Detta ger
upphov till en stor sidokraft som i sin tur ger den krökta bollbanan. Två sporter där
detta gjorts till skön konst är baseboll och cricket. Genom att utnyttja baseboll-bollens
kraftiga sömmar som turbulens- och avlösningsalstrare tillsammans med rotationen kan
skickliga kastare få bollen att följa en s-formad bana. En cricketboll har en slät och en
grov yta just för att göra det möjligt att utnyttja dessa effekter för att åstadkomma
spektakulära bollbanor.

5.7 Mikroelektromekaniska system och strömning
Den moderna mikroelektroniken har öppnat nya möjligheter att konstruera sensorer och
strukturer i kisel. Tekniken gör det också möjligt att enkelt producera många exemplar.

Figur 5-11 Mikroturbin i kisel med diametern 4mm till vänster. Till höger visas ett filter som används i
en DNA-detektor med mycket små dimensioner. Bilderna kommer från MIT och KTH Mikrosystemteknik.

Figur 5-11 visar två framtidsprojekt. Vid MIT har man försökt att konstruera en
mikroturbin med allt från förbränning till generator på ett chip. Turbinhjulet är 4 mm i

Strömningsmekanik 5.11

diameter och skall rotera i 3 000 000 varv per minut. Detta ger överljudshastighet i
periferin. Strömningen kring och lagringen av turbinhjulet erbjuder stora utmaningar.
Tanken är att ge en maxeffekt på 20-50 W från en totalvolym av 1-2 kubikcentimeter,
vilket skulle kunna ge möjligeter att ersätta stora batterier i diverse avancerade
tillämpningar.
Strömningsmekaniska problem dyker även upp vid konstruktion av lab-on-achip. I figur 5-11 ses ett filter som används vid DNA-sekvensdetektering. Filterarmarna
är byggda i kisel och har en tjocklek som är mindre än 10 µm. I dessa små system skall
mycket små mängder substrat pumpas, blandas med reagenser, detekteras m.m.
Fördelen jämfört med traditionella laboratorietekniker är att de små dimensionerna
kräver mycket mindre testsubstrat (och reagenser).
Mikromekaniska system har inte bara bidragit med nya strömningsmekaniska
frågeställningar. Tekniken gör det även möjligt att tillverka mätutrustning som är
mindre än vad som varit möjligt med traditionella tekniker. Ett exempel är en mätare
för den lokala friktionskraften med 100 mätpunkter på en yta som är mindre än en
kvadratcentimeter! Den är konstruerad bl a med tanke på att försöka kontrollera
turbulenta strömningar genom att lokalt känna av strömningstillståndet och snabbt
reagera med ett mikroelektromekaniskt element som kan dämpa turbulensen redan i
stadiet då den ‘är på väg att uppstå’. De tekniska tillämpningarna skulle vara många
men mycket forskning återstår innan det finns system som kan kontrollera turbulensen
kring ett flygplan (den turbulens som skall kontrolleras är den som ger upphov till
friktionsmotstånd, inte den som gör att man får grannens middag i knät).

5.8 Beräkning av turbulenta strömningar
De moderna stora datorerna har gjort det möjligt att exakt beräkna tidsberoende,
turbulent strömning. Idag är detta möjligt, dock ännu för måttliga Reynolds tal (låga
hastigheter och/eller små dimensioner) och enkla geometrier. Trots begränsningarna har
dessa beräkningar gett mängder av ny kunskap om den komplexa dynamik som är
förknippad med turbulenta strömningar. Sådana här direktsimuleringar, utan några som
helst förenklingar, är en numerisk form av experiment och är idag ett viktigt verktyg i
strömningsforskningen vid sidan av fysiska experiment. Ett exempel på de detaljerade
resultat som kan fås från sådana beräkningar visades i figur 5-7. Antalet frihetsgrader i
den turbulenta strömningen är mycket stort. De största virvlarna är så stora som
geometrin tillåter (atmosfärens tjocklek eller vindtunnelns diameter). De minsta
virvlarnas storlek bestäms å andra sidan av viskositeten som omvandlar energin i de
minsta virvlarna till värme. Antalet frihetsgrader hos den turbulenta strömningen växer
ungefär som Re9/4. Beräkningsarbetet ökar dock som Re3 eftersom också tidsupplösningen måste göras finare då Re ökar. Det betyder att en höjning av Reynolds tal
med en faktor 10 sker till ett pris av 1000 gånger mer beräkningsarbete. Idag gör man
standardmässigt simuleringar med 100 miljoner nätpunkter medan de allra största
beräkningarna har över 10 miljarder nätpunkter. Sådana beräkningar tar månader på
världens kraftfullaste datorer.
För tekniska beräkningar behövs det följdaktligen fortfarande förenklade
ingenjörsmässiga beräkningsmodeller för turbulenta strömningar. Sådana förenklade
modeller användes vid beräkningarna av strömningen kring “Spaceship One” i figur 5-2
och kring Volvon i figur 5-5. De modeller som används är under ständig utveckling för
att kunna prediktera svåra strömningar (tex strömning med avlösning) korrekt.

Strömningsmekanik 5.12

Figur 5-12 Strömning i en asymmetrisk diffusor. Strömn ingen går från vänster till höger. Gråskalan
mellan bilderna visar hastigheten. Notera att hastigheten är negativ, dvs går åt vänster, i
avlösningsbubblan kring knäcken i övre väggen. Den övre bilden visar data från ett experiment, den
undre data från en beräkning i vilken turbulensen modellerats. Bilderna kommer från KTH Mekanik,
www.mech.kth.se.

De nya simuleringsmöjligheterna och avancerad mätteknik (även den beroende av
moderna datorer) har gett helt nya möjligheter att utveckla och verifiera de matematiska
modellerna. Man kan nu göra experiment och räkna på likadana strömningsfall och
jämföra resultaten, som i figur 5-12. Direkta jämförelser i allt mer komplicerade fall
ökar möjligheten att utveckla nogranna beräkningsmodeller.
Datorresursernas utveckling har gjort det möjligt att räkna på industriella
problem som för bara några årtionden sedan löstes med erfarenhet och grova
beräkningsmodeller. Utvecklingen av turbulensmodeller är därför av centralt intresse
för att kunna få noggranna prediktioner av strömningen kring flygplan, rymdfärjor,
bilar, båtar och tåg, i separatorer, pumpar, bioreaktorer och kraftverk samt i många
andra sammanhang. De modeller som utvecklats har tidigare varit begränsade till att
klara av relativt snävt avgränsade problemområden, medan den nuvarande utvecklingen
syftar till att skapa modeller med en hög grad av generalitet. Detta leder oundvikligen
till relativt komplexa matematiska modeller. Moderna beräkningsprogram gör det dock
möjligt att hantera dessa.

