001:001 Detta är en utsaga om Nineve, den bok som innehåller elkositen
        Nahums syn.
001:002 HERREN är en nitälskande Gud och en hämnare,
          ja, en hämnare är HERREN, en som kan vredgas.
          En hämnare är HERREN mot sina ovänner,
          vrede behåller han mot sina fiender.
001:003 HERREN är långmodig, men han är stor i kraft,
          och ingalunda låter han någon bliva ostraffad.
          HERREN har sin väg i storm och oväder
          och molnen äro dammet efter hans fötter.
001:004 Han näpser havet och låter det uttorka
          och alla strömmar låter han sina bort.
          Då försmäkta Basan och Karmel,
          Libanons grönska försmäktar.
001:005 Bergen bäva för honom,
          och höjderna försmälta av ångest.
          Jorden röres upp för hans ansikte,
          jordens krets med alla som bo därpå.
001:006 Vem kan bestå för hans ogunst,
          och vem kan uthärda hans vrede glöd?
          Hans förtörnelse utgjuter sig såsom eld,
          och klipporna rämna inför honom.
001:007 HERREN är god, ett värn i nödens tid,
          och han låter sig vårda om dem som förtrösta på honom.
001:008 Men genom en störtflod gör han ände
              på platsen där den staden står,
          och hans fiender förföljas av mörker.
001:009 Ja, på edert anslag mot HERREN gör han ände, icke två gånger behöver hemsökelsen drabba.

001:010 Ty om de ock äro hopslingrade såsom törnsnår
          och så fulla av livssaft, som deras dryck är av must,
          skola de likväl alla förbrännas såsom torrt strå.
001:011 Ty från dig drog ut en man
              som hade onda anslag mot HERREN,
          en vilkens rådslag voro fördärv.
001:012 Så säger HERREN: »Huru starka och huru många de ock må vara, skola de ändå mejas av och försvinna; och om jag förr har plågat dig, så skall jag nu ej göra det mer.

001:013 Ty nu skall jag bryta sönder de ok han har lagt på dig, och hans band skall jag slita av.»

001:014 Men om dig bjuder HERREN så
          »Ingen avkomma av ditt namn skall mer få finnas.
          Ur dina gudars hus skall jag utrota alla beläten,
              både skurna och gjutna.
          En grav bereder jag åt dig, ty på skam har du kommit.»
001:015 Se, över bergen nalkas glädjebudbärarens fötter
              hans som förkunnar frid:
          »Fira dina högtider, Juda,
              infria dina löften.
          Ty ej mer skall fördärvaren draga fram mot dig;
              han varder förgjord i grund.»
002:001 En folkförskingrare drager upp mot dig;
              bevaka dina fästen.
          Speja utåt vägen, omgjorda dina länder
              bruka din kraft, så mycket du förmår.
002:002 Ty HERREN vill återställa Jakobs höghet
              såsom Israels höghet,
          då nu plundrare så hava ödelagt dem
              och så fördärvat deras vinträd.
002:003 Hans hjältars sköldar äro färgade röda,
              stridsmännen gå klädda i scharlakan;
          vagnarna gnistra av eld,
              när han gör dem redo till strid;
              och man skakar lansar av cypressträ.
002:004 På vägarna storma vagnarna fram,
              de köra om varandra på fälten;
          såsom bloss äro de att skåda
              lika ljungeldar fara de åstad.
002:005 Han vet nogsamt vilka väldiga kämpar han äger;
              de störta överända, där de rusa framåt.
          De hasta mot stadens murar,
              och stormtaken göras redo.
002:006 Strömportarna måste öppna sig,
              och palatset försmälter av ångest.
002:007 Ja, domen står fast:
              hon bliver blottad, bortsläpad;
          hennes tärnor måste sucka
              likasom duvor
              och slå sig för sitt bröst.
002:008 I all sin tid var Nineve
              lik en vattenrik damm,
              men nu flyr vattnet bort.
          »Stannen! Stannen!»—
              Nej, ingen vänder sig om.
002:009 Röven nu silver,
              röven guld.
          Här finnas skatter utan ände,
              överflöd på alla
              dyrbara håvor.
002:010 Ödeläggelse och förödelse och förstörelse!
          Förfärade hjärtan
              och skälvande knän!
          Darrande länder allestädes!
          Allas ansikten hava skiftat färg.
002:011 Var är nu lejonens kula,
          den plats där de unga lejonen förtärde sitt rov,
          där lejonet och lejoninnan hade sin gång,
          där lejonungen gick omkring,
          utan att någon skrämde bort den?
002:012 Var är lejonet som tog rov, så mycket dess ungar ville hava,
              och dödade åt sina lejoninnor,
          ja, uppfyllde sina hålor med rov
              och sina kulor med rövat gods?
002:013 Se, jag skall vända mig mot dig, säger HERREN Sebaot; dina vagnar skall jag låta gå upp i rök, och dina unga lejon skall svärdet förtära. Jag skall utrota ditt rövade gods från jorden och man skall ej mer höra dina sändebuds röst

003:001 Ve dig, du blodstad,
              alltigenom så full av lögn och våld,
          du som aldrig upphör att röva!
003:002 Hör, piskor smälla!
              Hör, vagnshjul dåna!
          Hästar jaga fram,
              och vagnar rulla åstad.
003:003 Ryttare komma i fyrsprång;
              svärden ljunga,
              och spjuten blixtra.
          Slagna ser man i mängd
              och lik i stora hopar;
          igen ände är på döda,
              man stupar över döda.
003:004 Allt detta för den myckna otukt hon bedrev, hon, den fagra och trollkunniga skökan, som prisgav folkslag genom sin otukt och folkstammar genom sina trolldomskonster.

003:005 Se, jag skall vända mig mot dig,
          säger HERREN Sebaot;
          jag skall lyfta upp ditt mantelsläp över ditt ansikte
          och låta folkslag se din blygd
          och konungariken din skam.
003:006 Och jag skall kasta på dig vad styggeligt är,
          jag skall låta dig bliva föraktad,
          ja, göra dig till ett skådespel.
003:007 Var och en som ser dig skall sky dig
          och skall säga: »Nineve är ödelagt, men vem kan ömka det?»
          Ja, var finner man någon som vill trösta dig?
003:008 Är du då bättre än No-Amon,
              hon som tronade vid Nilens strömmar,
              omsluten av vatten—
          ett havets fäste,
              som hade ett hav till mur?
003:009 Etiopier i mängd
              och egyptier utan ände,
          putéer och libyer
          voro dig till hjälp.
003:010 Också hon måste ju
              gå i landsflykt och fångenskap,
          också hennes barn blevo krossade
              i alla gathörn;
          om hennes ädlingar
              kastade man lott,
          och alla hennes stormän
              blevo fängslade med kedjor
003:011 Så skall ock du bliva drucken
              och sjunka i vanmakt;
          också du skall få leta
              efter något värn mot fienden.
003:012 Alla dina fästen
              likna fikonträd med brådmogen frukt:
          vid minsta skakning
              falla de i munnen på den som vill äta dem.
003:013 Se, ditt manskap
              är hos dig såsom kvinnor;
          ditt lands portar stå vidöppna
              för dina fiender;
          eld förtär dina bommar.
003:014 Hämta dig vatten
              till förråd under belägringen,
              förstärk dina fästen.
          Stig ned i leran
              och trampa i murbruket;
              grip till tegelformen.
003:015 Bäst du står där, skall elden förtära dig
              och svärdet utrota dig.
          Ja, såsom av gräsmaskar skall du bliva uppfrätt,
              om du ock själv samlar skaror så talrika som gräsmaskar,
          skaror så talrika som gräshoppor.
003:016 Om du ock har krämare
              flera än himmelens stjärnor,
          så vet: gräsmaskarna fälla sina vingars höljen
              och flyga bort.
003:017 Ja, dina furstar äro såsom gräshoppor
              och dina hövdingar såsom gräshoppssvärmar:
          de stanna inom murarna,
              så länge det är svalt,
          men när solen kommer fram,
              då fly de bort,
          och sedan vet ingen
              var de finnas.
003:018 Dina herdar hava slumrat in,
              du Assurs konung;
              dina väldige ligga i ro.
          Ditt folk är förstrött
              uppe på bergen,
              och ingen församlar det.
003:019 Det finnes ingen bot för din skada
              oläkligt är ditt sår.
          Alla som höra vad som har hänt dig
              klappa i händerna över dig.
          Ty över vem gick ej
              din ondska beständigt?
