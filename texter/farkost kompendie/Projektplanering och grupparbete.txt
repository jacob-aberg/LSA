Projektplanering och grupparbete 15.1

15. Projektplanering och grupparbete
av
Johann Packendorff
KTH Industriell ekonomi och organisation

15.1 Vad är ett projekt?
Den ursprungliga betydelsen av ordet projekt är ‘förslag’ eller ‘plan’. Denna betydelse
ligger nära det latinska ursprungsordet projicere, vilket betyder ‘framkasta’. I
substantivform är det latinska ordet projectum. I dagligt tal innebär avser ordet projekt
dock inte bara själva planen eller förslaget, utan även själva genomförandet. Den fysiska
process som planens genomförande innebär inbegrips sålunda också i de definitioner av
projekt som projektledningslitteraturen erbjuder. Enligt dessa gängse definitioner kan
projekt sägas ha följande egenskaper:
•
•

•

•

Engångsuppgift – en byggnad, en utredning eller en produktutvecklingsprocess
genomför man bara en gång, till skillnad mot vanliga produlter och rutiner, som ju
upprepas hela tiden.
Förutbestämt slutdatum/leveransdatum – de allra flesta projekt har en uttalad
deadline. I en del projekt (t.ex. byggprojekt) är det viktigaste ändå att
”projektprodukten” blir helt klar, eftersom ett hus utan tak inte är något värt för
beställaren. I en del andra projekt är deadline absolut – komittén för firandet av
Sveriges nationaldag måste helt enkelt vara färdiga med sitt arbete kvällen den 5
juni...
Ett eller flera prestationsmål, dvs målsättningar som reglerar projektets
genomförande utöver tidsbegränsningen. Dels handlar det naturligtvis om
projektets kravspecifikation, där det ju definieras vad som skall levereras.
Dessutom finns det nästan alltid restriktioner avseende resursförbrukning (budget,
mantimmar, råvaruförbrukning etc).
Ett antal komplexa eller ömsesidigt beroende aktiviteter. För att det skall vara
meningsfullt att använda sig av projektplaneringsmetoder krävs i regel att
uppgiften är någorlunda komplicerad att lösa. Ett projekt är inte en rak sekvens av
aktiviteter som en ensam person kan genomföra utan planering, utan en komplext
flöde av aktiviteter som sker parallellt och ofta påverkar varandra.

Som synes så är alltså ett projekt en tidsbegränsad aktivitet som är underkastad mycket
specifika och konkreta målsättningar. De flesta projekt är också mer eller mindre unika,
vilket innebär att de sällan kan lösas inom ramen för en vanlig organisation.
Om vi tänker oss en massproducerande fabrik, där stora serier av standardiserade
produkter tillverkas på löpande band, så är den effektiv på grund av att vi gör likadant
med varje produkt. Vi har lagt ned ett stort arbete på att hitta optimala rutiner, och
eftersom alla som arbetar i fabriken följer dessa rutiner så flyter produktionen jämnt och
störningsfritt.
Ibland kan vi dock inte hindra att produktionen störs. Konkurrenterna kanske
presenterar nya produkter, och då måste vi svara med att vidareutveckla våra egna. Det
kanske dyker upp nya datorprogram för produktionsstyrning, som innebär att
produktionsorganisationen måste göras om. En storkund kanske ringer och vill beställa
en särskild serie som är utformad helt enligt hennes egna instruktioner. Försäljningen
kanske går så bra att vi måste investera i en ny fabrik. Kvalitetsnivån i fabriken kanske

Projektplanering och grupparbete 15.2

är så dålig att vi måste utbilda alla operatörer i kvalitetsteknik. Det säger sig självt att
sådana tillfälliga ansträngningar inte kan hanteras med den organisation vi byggt upp
för den löpande produktionen. Alltså måste vi organisera oss speciellt – och tillfälligt –
för att lösa dessa problem. Vi skapar med andra ord projekt.
Precis som det finns en omfattande teoribildning och metodapparat när det gäller
att utforma effektiva industriella produktionssystem, så finns det också en omfattande
kunskapsbas när det gäller hur man skapar, planerar, genomför och levererar projekt.
Även om ansatser till en särskild lära om projektstyrning fanns redan under 1900-talets
första hälft, så var det först i och med andra världskrigets rustningar som man började se
tillfälliga engångsuppgifter som ett avgränsat kunskapsområde. Genombrottet för
”projektledningsläran” kom i och med det s k Polaris-projektet under senare hälften av
1950-talet, då den amerikanska flottan genom användande av modern operationsanalys
lyckades förkorta utvecklingstiden för ett missilsystem med flera år. Efter detta blev
metoderna för projektstyrning oerhört populära även inom civila samhällssektorer, och
projektet som organisationsform blev allt vanligare i västvärlden. Förutom de
ursprungliga tillämpningarna inom produktutveckling och byggnation har
projektformen spridit sig till förändringsarbete, systemutveckling, strategisk ledning
mm, och många företag bedriver stora delar av sin verksamhet inom ramen för olika
projekt. De ansvariga för projektens genomförande, dvs projektledarna, har blivit en
egen yrkeskår med egna organisationer, universitetsexamina, certifieringsinstitut,
metodstandards och mötesfora. Forskning om projektledning bedrivs på många ledande
universitet och tekniska högskolor världen runt (inklusive KTH), och det finns
internationella forskarnätverk och akademiska specialtidskrifter på området (t.ex.
International Journal of Project Management).
Den tidiga metodutvecklingen inom projektledning rörde sig främst om
planeringen av projekten, dvs hur att bryta ned projektuppgiften i hanterliga delar för att
sedan inordna dessa i detaljerade tidplaner. Från 1910-talets enkla Gantt-schema (se
avsnitt 15.6) har denna utveckling blivit alltmer matematiskt avancerad, och flertalet
metoder finns tillgängliga i lätthanterade datorprogram.
Redan i slutet av 1950-talet blev det även tydligt att projektledning inte bara
handlade om effektiv aktivitetsplanering; projektet var en högst speciell ledarutmaning
och förhållandet till omgivande organisatoriska strukturer ofta problematiskt. Med
inspiration från teorier om ledarskap, gruppdynamik, beslutsfattande, organisationsdesign och pedagogik har det växt fram en omfattande kunskap kring hur
projektorganisationer fungerar.
Genom att projektformen används för speciella och komplexa uppgifter så
passar den även mycket väl för undervisningsändamål. Vill man som lärare låta sina
studenter få erfarenhet av självständig problemlösning organiserar man med fördel vissa
moment i undervisningen i projektform. För att såväl lärare som studerande skall få ut
så mycket som möjligt av projekten är det dock viktigt att man hanterar dem på ett både
rationell och engagerat sätt, och där kan man lära sig en hel del från industrins
projekthantering. I detta kapitel skall vi därför se närmare på vad projektplanering
innebär, med tonvikten lagd på konkreta råd rörande hur man bör tänka när man
planerar ett projekt. Samtidigt är ett varningens ord på sin plats: Hur väl man än
planerar så kan händelser omkring en som man inte förutsett ändra förutsättningarna
radikalt. Som projektledare måste man vara duktig på att planera, men man måste också
vara duktig på att förutse risker och kunna hantera problem när de dyker upp.

Projektplanering och grupparbete 15.3

15.2 Varför projektplanering?
Ett projekt är alltså en mer eller mindre unik ansträngning som genomförs under en
begränsad tid utanför ramen för organisationens vardagsarbete. Det ger följande
anledningar till att planeringsarbetet är så viktigt:
•
•
•
•
•
•

•

Skall vi göra något unikt och lära oss något vi inte tidigare visste så är våra
tidigare erfarenheter av begränsat värde – vi måste helt enkelt tänka nytt från
grunden
Har vi en begränsad tid på oss så måste vi utnyttja den så effektivt som möjligt
Människorna som berörs av projektet har ofta annat att göra utanför projektet –
vi måste utnyttja dem så effektivt som möjligt utan att deras ordinarie arbete
störs alltför mycket
Även andra resurser vi kan behöva (t.ex. maskiner eller lokaler) är inte alltid
lediga. Vi måste stämma av med andra nyttjare av resurserna så att det inte blir
några ”krockar”
Är uppgiften komplicerad så måste vi noga tänka igenom i vilken ordning vi gör
olika saker – kommer vi på att vi måste backa processen eller göra om saker så
kommer vi garanterat att dra över både tidsgränser och vår ekonomiska budget
Är det många olika människor med olika kompetens inblandade så är en tydlig
projektplan det bästa sättet att få dem att gå i samma takt och sträva mot samma
mål – annars kommer de själva att hitta på saker som kanske är fiffiga men inte
för projektet framåt
En bra plan är dessutom en nödvändighet för att projektledaren skall ha något att
följa upp den faktiska utvecklingen mot – vet man inte vad man borde ha gjort
en vecka så vet man ju inte om det man faktiskt gjorde var bra eller dåligt

Projektplanering är alltså en nödvändighet för att vi skall kunna styra projekten på ett
bra sätt och se till att vi uppfyller våra mål. Naturligtvis finns det projekt som blivit
framgångsrika utan att vara välplanerade, och det finns också massor av projekt som
trots ambitiös planering gått fullständigt i stöpet (järnvägstunneln genom Hallandsåsen
är bara ett exempel). Samtidigt som vi säger att projektplanering är viktigt så finns det
alltså all anledning att komma ihåg följande:
•
•
•
•
•

En bra plan är ingen garanti för framgång – det kan hända saker som vi inte
kunde förutse. Projektplanen kan t o m inge en falsk känsla av säkerhet och
kontroll
Projektets karaktär av att vara unikt innebär att vi inte alltid vet exakt vilka
aktiviteter som krävs för att uppnå målet – som all framtidsplanering handlar det
om kvalificerade gissningar och hyfsade estimat
Planen görs utifrån en specifik målformulering, men det händer att de som
”beställt” projektet ändrar sig eller lägger till saker i målformuleringen
Planeringsarbete är ofta realistiskt, men om vi verkligen vill ha bra projekt
kanske vi måste lyfta ambitionsnivån så att det närmar sig det orealistiska
Projektplaneringen garanterar inte medarbetarnas kompetens, motivation, energi
eller kreativitet

I det följande skall vi steg för steg gå igenom en schematisk projektplaneringsprocess.
Det som saknas jämfört med projektplaneringsprocesser i näringslivet är resonemang
kring budget och ekonomistyrning, liksom rekrytering och ledarskap. Först skall vi

Projektplanering och grupparbete 15.4

resonera kring det vi kallat för ”projektets fundament”, dvs de grundläggande
förutsättningar som krävs för en bra projektverksamhet. Därefter går vi över på själva
planeringsprocessen, och följer den från målformulering fram till färdig tidplan. Sedan
följer ett avsnitt om löpande uppföljning av planen samt om leverans och utvärdering.

15.3 Projektets fundament
En del projekt skapar man, planerar och leder på egen hand. Andra projekt får man
färdiga i handen för att genomföra som anställd projektledare. Oavsett vilket så måste
man ha en grundläggande förståelse för projektets fundament, dvs de grundläggande
faktorer som måste finnas för handen för att man skall kunna gå vidare med
projektplaneringen. Dessa faktorer är de följande:
•

•
•

•

•

•

En tydlig problemformulering. Projektet bör baseras på ett formulerat problem,
dvs en omständighet, behov eller företeelse som pockar på handling och lösning.
Man bör dock akta sig för att på detta stadium börja diskutera hur problemet
skall lösas – det räcker med en problemformulering.
Strategisk relevans. Projektet bör ha tydliga kopplingar till långsiktiga skeenden
i moderorganisationen. Projektet är inte ett mål i sig, utan ett medel att uppnå
målsättningar på högre nivåer.
Konsensus. Beslutsfattarna i organisationen måste vara överens om projektets
genomförande och förbinda sig att stå fast vi detta. Det skall finnas en förståelse
för projektets genomförande i organisationen så att inte projektledaren
motarbetas.
En tydlig projektägare. Någon instans eller beslutsfattare utanför projektet bör
stå som ”ägare” till projektet och vara projektledarens konktaktperson i viktiga
frågor. Projektägaren skall ha beslutsrätt när det gäller tidplan, resurser och
målformulering, och skall också kunna tillsätta eller avsätta projektledaren. Det
är också i första hand till projektägaren projektet skall levereras.
En engagerad styrgrupp. Om man väljer att ha en styrgrupp, dvs ett slags
styrelse för projektet, så skall den bestå av personer som har mandat att fatta
viktiga beslut och som är engagerade för projektets framgång. Styrgruppen skall
inte bestå av representanter för olika instanser som bara kommer på möten för
att bli informerade av projektledaren.
En rimlig ambitionsnivå. De som beställer projekt är inte annorlunda än alla
andra – de vill ha högsta möjliga kvalitet så snabbt som möjligt till så liten
resursförbrukning som möjligt. I praktiken är projektets ambitionsnivå en
avvägning, en kompromiss. Den projektledare som tar på sig att leverera ett
projekt med orimligt hög ambitionsnivå sätter sig själv i en svår position – både
inför överordnade och inför sitt projektteam.

Om dessa förutsättningar är för handen, så innebär det att projektledaren har en mycket
bra uppbackning när projektet skall planeras och genomföras. Vad som än händer, så
vet hon vilket stöd hon kan påräkna, vilka som fattar olika typer av beslut, och vilket
åtagande hon har gjort gentemot projektägaren.
Nästa steg är då att ur problemformuleringen formulera ett projektmål som dels
löser problemet, dels kan användas för fortsatt detaljplanering. Eftersom projektmålet
kommer att vara styrande för hela projektets genomförande måste det diskuteras med
både projektägaren, styrgruppen och projektteamet. Egentligen skall projektteamet inte
rekryteras förrän man lagt fast hur projektet skall se ut – det är ju inte förrän då man vet
exakt vilka kompetenser man behöver. Men i praktiken är det oftast så att man får vara

Projektplanering och grupparbete 15.5

nöjd med de personer man har tillgängliga (mycket vanligt i undervisningsprojekt), och
de kan ofta tillföra målformuleringsprocessen en del intressanta infallsvinklar.
I de fall där medlemmarna i projektteamet är mer eller mindre givna – vilket inte
sällan är fallet, så är det särskilt viktigt att alla involveras i planeringsarbetet så tidigt
som möjligt. Ur projektledarens perspektiv vill man ju egentligen handplocka sina
medarbetare, och då välja dem som är mest kompetenta och mest engagerade för
uppdraget. Om man då istället får ett team vars sammansättning man inte kan påverka i
någon större utsträckning så gäller det att kompensera för detta på olika sätt.
När det gäller kompetens så är den i grunden svår att kompensera för, men oftast
så finns det uppgifter som alla kan klara av. Projektarbete är kompetensmässigt inte
alltid mer krävande än annat arbete, och det som snarare är viktigt att arbeta med är
motivation och lojalitet.
Motivation och lojalitet är något som uppkommer i mötet mellan
projektledningens ambitioner och den individuella projektmedlemmens personliga mål.
Ibland sammanfaller dessa så att individen till fullo kan känna sig tillfredsställd med att
bidra till projektmålet med den arbetsinsats som projektledaren kräver, men inte alltid.
Så snart individen känner att hon bidrar mer till projektet än vad hon får ut av det finns
det alltid en risk för att hon helt eller delvis prioriterar andra saker. Dubbla
prioriteringar är i sig inte av ondo – varenda heltidsarbetande småbarnsförälder försöker
sig ju på det, och ibland kan detta faktiskt också berika projektarbetet.
Det finns naturligtvis ingen patentlösning för hur man motiverar alla
teammedlemmar så att de presterar optimalt i projektet – det man kan göra är att redan
från början vara mycket noggrann med att alla förutsättningar och förväntningar
klargörs. En sådan sak att klargöra är arbetsbelastningen. Om en individ vet att hon
under en viss vecka kommer att behöva engagera sig mycket hårt i projektet, så kommer
hon också att kunna göra detta utan större problem. Om perioder av hårt arbete däremot
utlöses ad hoc (s k brandkårsutryckningar) så är risken att man hamnar i en ond cirkel.
Dålig planering leder till ständiga brandkårsutryckningar, de som rycker ut på kort
varsel blir antingen utslitna eller hjältar, och eftersom det är hjältarna man kommer ihåg
så fortsätter man att planera dåligt eftersom ”saker och ting ju löser sig tack vare den
engagerade personalen”.
Omvänt så är det också viktigt att varje individ noga klargör sina egna
bevekelsegrunder för att delta i projektet och också i god tid meddelar om hon kommer
att behöva engagera sig på annat håll. Egentligen skall man som projektledare kräva att
varje individ i teamet på förhand gör upp en lista med åtminstone tre saker som man
skulle vilja lära sig eller uppleva under projektets gång. En sådan lista är inte bara av
betydelse för projektledaren, som ju då kan ta hänsyn till dessa önskemål i görligaste
mån, utan också för individen, som ju då inför sig själv har motiverat sitt deltagande i
projektet utifrån personliga intressen. Utsagor som att ”jag gör det här för att jag måste”
innebär att individen inte är intresserad av projektet i sig på något sätt, utan enbart ser
fram emot dess avslutning.

15.4 Projektmålet
För många så framstår det som ett slöseri med tid att diskutera projektets
målformulering fram och tillbaka, men det är i själva verket det vettigaste man kan göra
för att få en bra start på projektarbetet. Ett välformulerat mål ger en ledning till alla
inblandade vad man skall uppnå, medan ett dåligt formulerat mål innebär att man låter
andra ta hand om målformuleringen i stället, vilket inte alltid blir bra. Eller för att
travestera den gamle kinesiske diktatorn Mao; ”Ett projekt har alltid en målformulering
– antingen ens egen eller någon annans.”

Projektplanering och grupparbete 15.6

Det första man skall tänka på är att det i regel inte finns enbart en
målformulering. Projektet skall leda fram till något (resultatmål), men det skall också
innebära någon form av förbättring i dess omgivning (nyttomål). Till det kommer att
man kan ha andra avsikter med projektets genomförande (bimål). Vi skall kort utreda
dessa begrepp:
Resultatmål. Anger vad projektet skall leverera i slutändan, dvs vad slutprodukten skall
vara. Det kan t.ex. vara att en utredning skall ha skett, och att den överlämnas till
beställare i form av en rapport. Denna målformulering är i de flesta projekt den
viktigaste, och det är den man i regel lägger mest kraft på att formulera. Resultatmålet
uttrycker vad beställaren förväntar sig att projektet skall ha lett fram till när man når
deadline. I grunden handlar denna målformulering – förutom om vad som konkret skall
levereras – om en avvägning mellan tillgänglig tid, tillgängliga resurser och
kvalitetsambitioner (se fig 15-1).
Time

(need to
deliver
(profitability)
(quality concerns)

resource
constraint

Task/product

Figur 15-1. Den s k projekttriangeln, enligt vilken projektets resultatmål är en avvägning mellan
begränsade resurser (resource constraint), kvalitetskraven på det som skall levereras (task/product), och
den begränsade tid som står till förfogande (time). Det innebär att om man t.ex. av lönsamhetsskäl
minskar projektets ekonomiska resurser, så får det konsekvenser dels för den kvalitet man kan leverera,
dels den tid det tar att leverera. Syftet med triangeln är att medvetandegöra projektledare om
nödvändigheten att noga analysera vilka åtaganden de gör gentemot projektägaren.

Nyttomål. Många projekt utvärderas dock inte enbart utifrån om de kan leverera på
slutdagen enligt resultatmålet, utan de bedöms också utifrån de långsiktiga effekter de
får för om- och eftervärlden. De senaste årens byggskandaler i Stockholm är ett bra
exempel på detta – trots att husen och broarna stod på plats enligt specifikation vid
deadline, så fick byggföretagen utstå hård kritik för att de inte var byggda på ett
långsiktigt hållbart sätt. Ett extremt exempel är det stora Manhattanprojektet under
andra världskriget – resultatmålet att konstruera en fungerande atombomb uppnådde
man med glans, medan den långsiktiga nyttan av atombomben är minst sagt
omdiskuterad. Många projektledare måste därför vara noggranna med att formulera
även ett nyttomål för projektet, och genomföra projektet på ett sådant sätt att både
resultat- och nyttomålen kan uppnås.

Projektplanering och grupparbete 15.7

Bimål. Projekt är ofta intressanta tilldragelser, eftersom de är något utöver det vanliga.
Genomför man ett stort, unikt projekt så innebär det också att man testar nya idéer,
vinner ny kunskap och att ett antal människor får vara med om något de aldrig förut
upplevt. Det innebär att projektet i praktiken kommer att avkasta andra ’nyttigheter’ än
bara de som anges i resultat- och nyttomålen. Det kan handla om ny teknologisk
kunskap, erfarenheter av själva projektarbetet, goodwill-effekter på befintliga eller
potentiella kunder etc. Det är t.ex. inte ovanligt att stora företag driver förlustprojekt för
att lyckas ta sig in på nya marknader. Men det kan också handla om att de inblandade
människorna höjer sin kompetens, att de testar sina ledaregenskaper eller att de får sina
personliga livs- och karriärmål uppfyllda genom projektarbetet. Ett sätt att se på dessa
’nyttigheter’ är att betrakta dem som slumpmässiga bieffekter som man kan glädjas åt
om och när de blir verklighet. Ett mer professionellt sätt är naturligtvis att i
planeringsprocessen göra upp en lista med tänkbara bimål och sedan försöka att aktivt
planera för att även dessa skall kunna uppnås. Man får dock vara försiktig så att inte
bimålen tar över – det är resultat- och nyttomålen som motiverar projektets existens,
inget annat.
Målformuleringar i projekt är – om man lagt ned någorlunda möda på dem – inte alltför
komplicerade skrivningar. Snarare är det så att enkla, slagkraftiga, otvetydiga
formuleringar är de bästa. Samtidigt skall man akta sig för att i målformuleringen peka
ut exakt vad som skall göras i projektet – gör man det så ’dödar’ man effektivt all
kreativitet och nytänkande i projektteamet. Dessutom måste en trovärdig
målformulering också vara möjlig att utvärdera i efterhand – har vi nått målet eller har
vi det inte? Vi kan uttrycka detta som tre målformuleringsprinciper:
•

•

•

Principen om enkelhet. Målformuleringen skall vara så enkel och rakt på sak att
den minst kunnige individen som har med projektet att göra direkt skall kunna
förstå den. Kan man dessutom ge projektet ett slagkraftigt namn som ansluter till
målformuleringen så är det ännu bättre.
Principen om lösningsneutralitet. En målformulering skall ange vad som skall
uppnås, inte hur detta skall gå till. Eller, annorlunda uttryckt, man får inte
förväxla resultat med aktiviteter. Det finns alltid flera alternativa sätt att nå fram
till ett och samma mål (ekvifinalitet), och det är inte säkert att det sätt man först
kommer att tänka på är det bästa. Man skall besvara frågan om vad som skall
göras, men överlåta frågan om hur till ett professionellt och kreativt samråd
(brainstorming) med de inblandade i projektet. Det är först då man kan upptäcka
helt nya och mer effektiva sätt att uppnå sina mål.
Principen om utvärderingsbarhet. Ett problem med många mål är att det
egentligen inte går att mäta huruvida de uppnåtts eller ej. Det beror dels på att de
är luddigt formulerade, dels på att det inte finns några riktigt bra mätpunkter. I
den politiska debatten förekommer det ofta att olika partier har helt olika bilder
av hur ett samhällsproblem – t.ex. bostadsbrist – utvecklats, detta eftersom
problemet dels är svårare att mäta än vad man kanske tror, och att debattörerna
väljer att mäta det på det sätt som passar deras egna syften bäst. Inte sällan gör
man som den överförfriskade mannen som tappat nyckelknippan i nattmörkret –
man letar vid lyktstolpen, eftersom det ju är ljusast där. Man bör redan i det
tidiga målformuleringsarbetet bestämma vilka framgångskriterierna för projektet
är, hur de skall mätas och varifrån data till dessa mätningar skall hämtas.

Projektplanering och grupparbete 15.8

Ett bra exempel på ett – i och för sig stort – projekt där man lyckades med detta var
ABB:s T50-projekt som genomfördes i hela koncernen under 1990-talets första hälft.
Ledningen för den svenska delen av ABB hade insett att koncernen behövde genomgå
en omfattande kapitalrationalisering (dvs en effektivare användning av det tillgängliga
kapitalet), och man valde att utrycka det som att alla ledtider (dvs tiden det tog att
producera någon vara, utföra någon tjänst eller utföra en administrativ rutin) skulle
halveras. Projektet fick det slagkraftiga namnet T50, som står just för att ledtiden (T)
skall nedbringas med 50%.
Projektets resultatmål var därmed solklart. Man lade också ned tid på att förklara
nyttan med halverade ledtider – genom att produktionen gick snabbare minskade
behovet av kapital som låg låst i råvaror och produkter i arbete, och man kunde därmed
också öka produktionen i befintliga fabriker. Sammantaget alltså en potential för
dramatiska lönsamhetsförbättringar. Några egentliga bimål formulerade man inte, men
man kom senare att förvånas över hur mycket kreativa idéer och förändringar som
genomfördes ute i dotterbolagen i T50-projektets namn.
När det gäller själva målformuleringen så var den kort och gott att ”halvera den
genomsnittliga ledtiden i alla dotterbolag med 50%”. Förutom att det är en enkel och
slagkraftig formulering så är den också lösningsneutral – det är upp till de enskilda
dotterbolagen att lista ut hur detta skall gå till. För att mäta måluppfyllelsen skapade
man en särskild oberoende T50-enhet, som åkte runt till dotterbolagen och utvärderade
deras arbete enligt en standardiserad manual. De bolag som lyckades – och det var i
princip samtliga – erhöll ett T50-certifikat. Många bolag överträffade målen; det var
inte ovanligt med ledtidsreduceringar om 80-90%.
Givet att man formulerat sina mål på ett ambitiöst sätt, så återstår det nu att
planera för hur de praktiskt skall uppnås i själva genomförandet av projektet. Det första
man behöver göra är att identifiera hur målen skall uppnås och vilka aktiviteter detta
innebär.

15.5 Work Breakdown Structure – från mål till aktiviteter
Metoden för att konkretisera vad som skall göras i projektet kallas allmänt för Work
Breakdown Structure (WBS). Det innebär helt enkelt en hierarkisk nedbrytning av
projektet med syftet att identifiera samtliga de konkreta aktiviteter som behövs för att
projektmålet skall uppnås. Man överger alltså här principen om lösningsneutralitet för
att välja den väg mot målet som man bedömer som mest effektiv.
Projektmål

Delprojektmål

Aktiviteter
Figur 15-2. Principskiss för en Work Breakdown Structure, där det övergripande projektmålet successivt
bryts ned till konkreta aktiviteter.

Indelningen i delprojekt syftar till en första separering av större delar av projektet. Om
det t.ex. är så att man i ett utredningsarbete skall undersöka ett antal delproblem eller
arbeta mot ett antal olika externa instanser, så är det en naturlig bas för indelning i

Projektplanering och grupparbete 15.9

delprojekt. Delprojekten kan, men måste inte, förses med lösningsneutrala
målformuleringar.
Beroende på projektets komplexitet så blir antalet nivåer naturligtvis olika, men
man bör inte ha fler än fyra nivåer. Man måste också se till att detaljeringsgraden på
aktiviteterna blir för hög, så att man börjar detaljreglera vad människor skall göra där
det inte är nödvändigt. En god tumregel är att en aktivitet inte skall ha en högre
detaljeringsgrad än vad som minimalt krävs för att man utan oro skall kunna låta en av
projektmedlemmarna sköta den på egen hand.
När man har brutit ned samtliga delprojekt i aktiviteter har man alltså identifierat
alla de konkreta uppgifter som behöver lösas för att projektmålet skall kunna uppnås.
Tänk på att viktiga beslutspunkter och avrapporteringar bör ses som egna aktiviteter,
även om de konsumerar obetydligt med tid och resurser. Anledningen till detta är att
man i den kommande tidplaneringen måste kunna lägga in villkorspunkter, vars
genomförande är en förutsättning för att kommande aktiviteter skall kunna sättas igång.
Det man nu gör är att samla alla aktiviteter till en aktivitetstabell, vilket är ett
tidsödande men nödvändigt arbete. För varje aktivitet behöver vi nu ange följande data:
•
•
•
•
•
•
•
•
•
•

Aktivitetsnummer
Närmast föregående aktivitet(er) som nödvändigt måste vara klara för att
aktiviteten skall kunna starta.
Efterföljande aktivitet(er) som inte kan starta utan att denna aktivitet
färdigställts.
Aktivitetens innebörd i korta ordalag.
Beräknad tidsåtgång för aktivitetens utförande – en realistisk uppskattning, utan
hänsyn till prestige eller önsketänkande.
Utrustning/lokaler som behövs för aktivitetens utförande
Nödvändiga individer som behövs för aktivitetens utförande.
Ansvarig person för aktivitetens utförande.
Vem avgör om aktiviteten är till 100% färdigställd.
Huvudsakliga riskfaktorer som kan innebära allvarliga störningar för aktivitetens
genomförande (om sådana finns).

När denna tabell är färdig återstår ”bara” att ordna aktiviteterna i logisk följd på en
tidsaxel. Detta kan ske i ett Gantt-schema och/eller med en nätverksplan. Kom ihåg att
det kan finnas särskilda omständigheter i varje projekt som motiverar ytterligare
faktorer i aktivitetstabellen.

15.6 Gantt-scheman och nätverksplanering
Dessa två metoder för tidplanering bygger båda på behovet av följande:
•
•

Kronologi. Projektets aktiviteter måste ordnas på det kronologiskt mest effektiva
sättet. Kronologin har vi redan lagt grunden för genom att identifiera föregående
och efterföljande aktiviteter i aktivitetstabellen.
Parallellitet. Man inser lätt att alla aktiviteter i ett projekt inte ligger på en lång
rad. En hel del uppgifter kan lösas parallellt med varandra, de utgör helt enkelt
parallella ’aktivitetsströmmar’ i projektet. Däremot startar naturligtvis projektet
med en och samma aktivitet (projektstart), och alla kvarvarande parallella
strömmar konvergerar ju naturligtvis till en och samma slutpunkt
(projektleverans). Ju mer som kan göras parallellt, desto kortare tid tar projektet!

Projektplanering och grupparbete 15.10

•

Visualisering. Ju mer komplext projektet är, desto större behov brukar
projektmedlemmarna ha av att få en gemensam bild av projektet. Grafiska
tidplaner som Gantt-scheman och nätverksplaner är ett ypperligt stöd för
projektledaren när en gemensam bild av projektet skall uppnås.

Gantt-schemat innebär att man ritar ut aktiviteterna längs en tidsaxel. På så vis kan man
se när olika aktiviteter startar och slutar. Den sista aktiviteten skall sluta i projektets
deadline – gör den inte det får man gå tillbaka och se vad det beror på. Visar det sig att
projektet måste startas tidigare än tänkt får man se över planeringen och se var man kan
spara tid, alternativt överväga en tidigare projektstart.
Aktiviteter

Tid
Figur 15-3. Schematiskt exempel på ett Gantt-schema, där aktiviteterna i ett projekt fördelats över tiden
med sina respektive start- och slutdatum. Schemat åskådliggör projektets flöde och utgör en god
visualisering av vad som skall göras och när.

Medan Gantt-schemat är det intuitivt enklaste sättet att visualisera en tidplan, så har
nätverksplaneringen den fördelen att de logiska sambanden mellan aktiviteterna
framstår tydligare. Nackdelen är att tidslinjen inte blir lika tydlig.

Figur 15-4. Nätverksplan för ett projekt med flera parallella aktivitetsströmmar. Den kritiska linjen – dvs.
den linje genom diagrammet som tar längst tid och där varje försening försenar hela projektet - är
markerad med tjocka pilar. Aktiviteterna på den kritiska linjen måste ägnas särskild uppmärksamhet av
projektledaren.

Som synes kan man ”gå genom projektet” från start till mål på flera olika sätt, s k linjer.
Om man adderar de uppskattade genomförandetiderna för alla aktiviteter på en linje så
får man den totala genomförandetiden för den linjen. Den linje som enligt diagrammet
tar längst tid är den s k kritiska linjen, och den tar naturligtvis lika lång tid som projektet
i sin helhet. I diagrammet (fig 15-4) har den markerats med feta pilar. Aktiviteterna på

Projektplanering och grupparbete 15.11

den kritiska linjen är särskilt viktiga för projektledaren att övervaka, eftersom dessa
aktiviteter, om de blir försenade, kommer att försena hela projektet!
I en del fall vet man inte riktigt på förhand vilka aktiviteter som kommer att
krävas för uppfyllelsen av projektmålet. Däremot kanske man känner till några viktiga
beslutspunkter eller faser som inte kan undvikas. Man kan du arbeta med s k successiv
milstolpeplanering, där man i projektets initialfas lägger fast vilka huvudsakliga
milstolpar projektet kommer att passera. Milstolparna förses med omsorgsfullt
utarbetade mål. Därefter detaljplanerar man aktiviteterna fram till den första milstolpen,
och genomför dessa enligt plan. När den första milstolpen uppnåtts och beslut om
fortsättning fattats, detaljplanerar man aktiviteterna fram till den andra milstolpen och
genomför dessa. Proceduren upprepas tills dess att man når fram till den sista
milstoplen, dvs projektleverans.

15.7 Kartan och verkligheten – att arbeta utifrån planen
När så projektet startar och tidplanen skall börja genomföras så är det viktigt att löpande
följa upp tidplanen och jämföra med hur det faktiskt går. Projektledaren måste också
hela tiden påminna projektmedlemmarna om vikten av att hålla tidplanen – små
förseningar på varje aktivitet kan bli en ganska stor försening i slutändan. Och eftersom
projektet är planerat för att större förseningar inte skall inträffa så kan det bli svårt att
”ta igen” en försening senare under genomförandet. En vanlig praktisk erfarenhet är
snarare att förseningen tenderar att öka successivt under projektets gång på grund av
följdverkningar på senare aktiviteter.
Projektledaren bör också påminna aktivitetsansvariga om att försöka förbereda
så mycket som möjligt av sitt arbete innan aktiviteten egentligen skall starta. Främst
gäller detta tidbokning med nyckelpersoner, men det kan också gälla beställningar av
utrustning eller bokningar av lokaler. Det svåraste är alltid att lyckas samla alla
människor som behövs för en aktivitet samtidigt på ett och samma ställe!
Kommunikation är viktigt i projekt. Projektledaren bör arrangera regelbundna
möten med teamet för att stämma av hur projektet framskrider – gärna en fast mötestid
varje vecka eller så. Ingen får vara främmande för att berätta om misstag och
förseningar – det värsta som finns för en projektledare är att inte bli informerad om
problem i projektet. Individer som begår misstag måste få hjälp att reda upp dem, och
de får inte känna rädsla för bestraffning. Vidare skall alla framgångar firas på ett eller
annat sätt; projektarbete är ofta hårt och stressigt, och ju närmare en prestation individen
blir belönad, desto större upplevs belöningen. En hel del gruppdynamisk forskning
pekar mot att ”halvtid” är psyklogiskt viktig i projekt – när 50% av den tillgängliga
tiden har förbrukats brukar människor ”haja till” och reflektera över på vilket sätt de vill
fortsätta. Projektledaren kan naturligtvis utnyttja ett sådant beteendemönster till att
samla teamet till ”halvtidsvila” och prata igenom det som har varit och det som skall
komma med alla inblandade. Man kan då lämpligen också förhöra sig om medlemmarna
fått sina personliga ambitioner tillfredsställda hittills, och vad de kan göra framöver. En
del medlemmar kan naturligtvis ha börjat ”tappa sugen”, och ju tidigare man kan tala
med dem om saken, desto lättare blir det för dem att åter hitta motivationen. En trött och
oengagerad anställd i ett stort företag kanske inte påverkar företagets resultat nämnvärt,
men en dito projektmedlem kan stjälpa ett helt projekt eftersom projektet ju är planerat
utifrån antagandet att alla skall fullgöra sina åtaganden!
När aktiviteter skall avrapporteras, var noga med att de skall vara till 100%
klara. Aktiviteter som är ”nästan klara” är inte klara, och det kan återstå viktiga detaljer
som är nödvändiga förutsättningar för kommande aktiviteter. Blir man klar tidigare med

Projektplanering och grupparbete 15.12

en aktivitet så har man naturligtvis vunnit tid, och kan man sätta igång den efterföljande
aktivitetet i förtid så skall man naturligtvis utnyttja den möjligheten.
Projektledaren måste också vara öppen för revideringar av planen, likaså
projektmedlemmarna. Verkligheten kan förändras, men det är verkligheten som skall ta
emot projektresultatet. Prestige och inflexibilitet får inte hindra nödvändiga förändringar
i tidplanen under projektets gång! Projektledaren är den som har till uppgift att hålla
skutan på rätt kurs medan teamet är fullt upptagna med sina dagliga sysslor, och det är
projektledaren som måste påminna teamet om behovet av att tänka på den övergripande
riktningen.
När projektet närmar sig sitt slut gäller det också att förbereda för leverans och
utvärdering. Alla kommer ställa frågan om resultat-, nytto- och bimålen uppnåtts som
planerat, och det gäller att ha samlat data för att besvara dessa frågor. Om det blivit
problem, kommer projektägaren också att fråga varför, och här finns det viktiga
lärdomar att hämta för alla inblandade. Projektutvärdering handlar inte om att berätta
hjältesagor och finna ursäkter, utan om att lära sig inför kommande projekt. Det är
naturligtvis också bra om aktivitetsansvariga själva utvärderar sitt eget arbete.
Om man kan och vill bör man en tid efter projektleverans, kanske 6-12 månader
senare, återvända till projektägaren och diskutera projektets långsiktiga nytta. Det är
ofta först då man får en uppfattning om projektets nyttomål och bimål verkligen
uppnåddes.

15.8 Något om gruppdynamik
Tidigare i detta kapitel har vi diskuterat de olika problem en projektledare kan ställas
inför när det gäller själva arbetet i projektgruppen. Ett problem är att gruppen ofta är
given, och att projektledningen måste göra det bästa med de personer och kompetenser
man har. Ett annat problem är att engagemanget från gruppmedlemmarnas sida kan
variera betänkligt, och där är förslaget att väcka ansvarskänsla och lojalitet genom att få
alla i gruppen att skriva ned vad de förväntar sig av projektet och vill ha ut av det.
Frågan är då naturligtvis vad som händer med en grupp över tiden.
Som universitetslärare kan man ibland få höra kommentarer från studenterna om
att det kanske är lite väl mycket grupparbeten på kurserna. Jag brukar då svara att det
bara är en återspegling av de arbetssätt som numera tillämpas överallt i moderna företag
och organisationer. De arbetsuppgifter man ställs inför är nämligen ofta så komplexa
och krävande att enskilda individer oftast inte behärskar alla de moment som ingår, och
ibland krävs det t o m flera samverkande personer för att över huvud taget kunna
överblicka ett projekt och bilda sig en enhetlig bild. Genom att sätta samman en grupp
av engagerade och varandra kompletterande människor ökar man helt enkelt chansen att
lyckas med svåra arbetsuppgifter. Flera av våra svenska storföretag har med åren blivit
specialister på att organisera projektteam, och har tack vare detta kunnat ta på sig ordrar
som de annars hade fått lämna till konkurrenterna. Utan att gå in på hur dessa företag
arbetar i detalj så finns det ändå anledning att titta lite närmare på det som kallas
gruppdynamik, dvs hur grupper utvecklas genom sin levnad. Även om varje grupp i
någon mening är unik så menar socialpsykologerna att det i regel finns ett antal
vanligen förekommande faser. En vanlig – och enkel – modell för hur grupper utvecklas
över tiden är den amerikanska begreppssekvensen forming, storming, norming and
performing:
• Forming innebär den inledande fas där gruppen sätts samman. Det handlar om
rekrytering, om förväntningar från både ledning och gruppmedlemmar, om att
lära känna varandra. Inom industrin försöker man i regel komma igenom denna
fas så snabbt som möjligt eftersom den inte för själva arbetet mot projektmålet

Projektplanering och grupparbete 15.13

•

•

•

framåt ett dugg. Däremot är den nödvändig att gå igenom, och flertalet
professionella projektledare brukar ta med sig de utsedda gruppmedlemmarna
någonstans för att svetsa samman gruppen och ha trevligt tillsammans, en s k
kick-off.
Storming är den fas – den kan påbörjas redan under kick-off:en – där gruppen
börjar ta i tu med själva projektmålet. Man diskuterar vad problemet egentligen
är och olika sätt att lösa det. Skickliga projektledare går ofta igenom hela
planeringsprocessen som den beskrivits ovan tillsammans med gruppen. På så
vis kan man försäkra sig om att allas erfarenheter och synpunkter kommit med i
projektplanen, och gruppmedlemmarnas lojalitet och acceptans för målen och
tidplanen blir desto större.
Norming handlar om att gruppen – allteftersom de olika individerna lär känna
varandra – börjar hitta gemensamma normer och värderingar för den tid som
projektet skall pågå. Genom att diskutera frågor kring tidsanvändning,
resursförbrukning, arbetsmoral, beslutsfattande och annat gör gruppen ett antal
osynliga ”överenskommelser” om hur gruppen skall fungera. Denna fas är
ganska känslig, dels eftersom gruppen faktiskt kan skapa normer som skadar
projektet (som t.ex. att man bara precis skall nå upp till gränsen för ett godkänt
resultat), dels eftersom gruppen kan splittras i olika undergrupper med
sinsemellan olika normer. Projektledaren måste därför vara med i denna fas och
försöka påverka normbildningen om den verkar gå i fel riktning. Missar man
detta kan man få problem med genomförandet. Det gäller för projektledaren
också att försöka se vilka informella ledare det finns i gruppen, eftersom dessa
ofta är de som avgör hur högt över ”godkänt-gränsen” gruppen kommer att sikta.
Performing är den fas där den nu sammansvetsade projektgruppen ”betar av”
aktiviteterna i projektplanen och lär sig saker genom dessa aktiviteter. Har de
föregående faserna fungerat väl så är planen förhoppningsvis av god kvalitet,
och om det ändå skulle uppstå avvikelser så hanterar gruppen dem ändå på ett
bra sätt eftersom man har gemensamma normer och lojalitet till varandra. I en
del uppmärksammade fall har det hänt att detta drivits för långt på så vis att
gruppen isolerar sig från omvärlden på ett sätt som skadar projektet – på
amerikanska talar man om NIH-syndromet och groupthink. NIH står för ”Not
Invented Here”, och signalerar en attityd i gruppen där ingen idé eller impuls
som kommer utifrån är värd att beakta eftersom gruppen ju är så briljant som
den är. Med groupthink menas tendensen att överbetona den interna harmonin
framför lösandet av projektuppgiften, vilket kan leda till att gruppen avstår ifrån
interna konflikter trots att man får signaler utifrån om att projektet är på fel spår.
Modern gruppdynamisk forskning har också visat att många grupper blir lite
oroliga när ungefär halva tiden har gått, och att man då frågar sig hur man
egentligen ligger till och om det behövs några förändringar. Är projektledaren
medveten om detta kan ”halvtidsvilan” användas för att ytterligare förbättra
projektets måluppfyllelse. När projektet sedan lider mot sitt slut bör man
förbereda en trevlig avslutning på det hela, och projektledaren bör ge någon
form av återkoppling till samtliga individer. Detta är viktigt för att alla skall
känna sig nöjda med vad man gjort, men också för att man skall kunna arbeta
tillsammans även i framtida projekt. Även om projektet tar slut finns
människorna kvar, och ofta får de nya gemensamma projektuppgifter med tiden.

Projektplanering och grupparbete 15.14

15.9 Några slutord
Projektplanering handlar i grunden om rationalitet och sunt förnuft. Projekt är ofta
komplexa och svåröverskådliga, och genom att använda sig av planeringsmetoder kan
man hantera denna komplexitet på ett bra sätt. Dessutom håller man huvudet kallt – hur
roligt projektet än är så blir det inte roligt mot slutet om man inte tänkt igenom vad man
skall göra, hur man skall göra och när man skall göra det. Förhoppningsvis faller man
inte heller för - fullt mänskliga - känslor som prestige, önsketänkande och överdriven
optimism/pessimism.
Sedan är det naturligtvis så att planeringen är ett verktyg, inget annat. En
hammare är bra att ha när man snickrar, men den hjälper dig inte göra jobbet, den
garanterar inte att du tänkt rätt, och den garanterar definitivt inte att du lyckas med det
du har föresatt dig. Det kan t o m visa sig att du valt fel hammare, kanske behöver ett
helt annat verktyg, eller kanske rentav inte borde snickra över huvud taget. Det som
presenterats i detta kapitel har varit användbara verktyg för många när komplexa och
unika uppgifter har genomförts på begränsad tid. Men det är fortfarande du själv som
bestämmer!

