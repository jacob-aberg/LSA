••

••

FOR SVERIGESBASTA
VALMANIFEST 2022

,,
Centerpartiet

INNEHÅLLSFÖRTECKNING
EN LJUSARE FRAMTID ÄR MÖJLIG.........................................................

4

SVERIGES UTMANINGAR KRÄVER HANDLINGSKRAFT.........................

4

EN RÖST PÅ CENTERPARTIET ÄR EN RÖST FÖR SVERIGES BÄSTA......

5

VÅRA VIKTIGASTE PRIORITERINGAR.....................................................

6

KLIMATET KRÄVER VÅR HANDLINGSKRAFT..........................................

7

Centerpartiets reformagenda för att rädda miljön och klimatet

8

HELA SVERIGE BEHÖVS..........................................................................

10

Centerpartiets reformagenda för att hela landet ska leva

11

ETT JÄMSTÄLLT SVERIGE MED MÖJLIGHETER
OCH RÄTTVISA FÖR ALLA......................................................................

12

Centerpartiets reformagenda för ett jämställt Sverige

13

FÖRETAGANDE OCH JOBB BYGGER SVERIGE.......................................

15

Centerpartiets reformagenda för att öka småföretagens potential

16

SVERIGES OCH HUSHÅLLENS EKONOMI MÅSTE STÄRKAS.................

17

Centerpartiets reformagenda för att stärka Sveriges
och hushållens ekonomi

18

EN VÅRD OCH OMSORG SOM SÄTTER MÄNNISKAN I CENTRUM.........

19

Centerpartiets reformagenda för bättre vård och omsorg

20

VIDAREUTVECKLA DEN LIBERALA DEMOKRATIN.................................

21

Centerpartiets reformagenda för att skydda och utveckla
den liberala demokratin

21

ETT SAMHÄLLSKONTRAKT ATT LITA PÅ................................................

23

Centerpartiets reformagenda för att stärka samhällskontraktet

24

VI VILL GE KRAFT ÅT VARJE MÄNNISKA................................................

25

3

EN LJUSARE FRAMTID ÄR MÖJLIG
Valet 2022 handlar om vilket Sverige vi vill ha, och Centerpartiets vision för
framtiden är hoppfull.
Vi kan skapa ett friare samhälle där alla har möjlighet att lyckas i livet – oavsett
vem de är eller var de bor, varifrån de kommer eller vart de är på väg.
Vi kan bygga ett samhälle som tar vara på hela landets styrka och växtkraft,
på landsbygd, i byar, i städer och i förorter.
Vi kan klara klimat- och miljöutmaningen och överlämna en hållbar planet till
kommande generation.
Vi kan skapa ett mer jämställt Sverige som stärker kvinnors egenmakt och
stoppar mäns våld mot kvinnor.
Vi kan förbättra vår gemensamma välfärd, från den bästa skolan när du är ung,
till den bästa sjukvården när du blir sjuk och den bästa omsorgen på ålderns
höst.
Vi som bor i Sverige kan göra allt detta – tillsammans – men det kommer inte
att bli enkelt. För Sverige och världen står inför stora utmaningar. Vi måste ta
itu med dem nu.

SVERIGES UTMANINGAR KRÄVER
HANDLINGSKRAFT
Klimatutmaningen är akut. Temperaturer stiger, polarisar smälter och bränder
rasar. Ekosystem kollapsar, människor flyr och matförsörjningen hotas.
Varje dag utan handling är en förlorad dag.
En annan utmaning är risken att Sverige klyvs. Samtidigt som många branscher
skriker efter medarbetare är hundratusentals människor arbetslösa. Vissa delar
av landet har växtvärk medan andra bara har värk. I delar av landet minskar
befolkningen och avstånden till offentlig och kommersiell service ökar.
På många håll har myndigheters närvaro och förståelse för människors livssituation minskat, vilket leder till lägre tillit. Även i städerna pågår det en
klyvning på grund av segregation och utanförskap. I för många kvarter har
kriminella gäng tagit över.
Klyvningen skär också mellan enskilda människor och grupper. För de som
redan kämpar med att få ihop hushållskassan slår stigande priser och räntor
extra hårt, och för svenskar med utländsk bakgrund är arbetslöshet och sämre
hälsa vanligare än för genomsnittet. Dessutom hamnar fler pojkar efter i skolan
och tre fjärdedelar av de som tar sitt liv är män.
Jämställdheten i Sverige har en lång väg kvar att gå. Kvinnor äger hälften så
mycket som män, och i dagens takt kommer lönegapet att slutas först 2041.
Kvinnodominerade yrken undervärderas och kvinnor tar större ansvar för familj
och hem. Män utsätter tiotusentals kvinnor för våld varje år.
Runtom i världen pågår en kamp mellan anhängare av den liberala demokratin
och auktoritära krafter. Den måste vi vinna. Ibland förs kampen med vapen,
som i fallet med Rysslands anfallskrig, som hotar Ukrainas överlevnad och hela
4

Europas säkerhet. Ibland förs den med politik. I land efter land försöker
auktoritära rörelser flytta fram positionerna, inskränka kvinnors, minoriteters
och HBTQI-personers rättigheter samt attackera den fria pressen. Vi ser
samma utveckling även här i Sverige.
För det vi bevittnar nu är historiskt. Ett högerpopulistiskt och främlingsfientligt
parti med auktoritära ledare som förebilder ingår i ett regeringsalternativ för
första gången sedan demokratins intåg. Ett parti som pekat ut liberalismen
som sin huvudmotståndare. Ett parti som utmanar grundläggande
demokratiska principer om allas lika värde och likhet inför lagen.
Sveriges utmaningar är många men våra styrkor är fler. Sverige är ett av
världens bästa länder att leva i. Vi som bor här och de som levde före oss har
byggt ett samhälle som kännetecknas av välstånd, frihet och rättssäkerhet –
ett samhälle där vi månar om och respekterar både varandra och miljön.
Sverige rankas ofta i topp när det gäller levnadsstandard, innovationsklimat
och hänsyn för miljö och klimat. Genom hårt arbete och framgångsrika
reformer har Sverige blivit en av världens mest framgångsrika ekonomier.
Med den historien i ryggen och med Sveriges alla styrkor är en ljusare framtid
möjlig.

EN RÖST PÅ CENTERPARTIET ÄR EN RÖST
FÖR SVERIGES BÄSTA
En röst på Centerpartiet är en röst för Sveriges bästa.
Vi har de liberala värderingar som ligger till grund för ett land med frihet,
demokrati och välfärd, och vi har den framåtdrivna reformagenda och den
handlingskraft som krävs för att förbättra samhället.
Våra gröna frihetliga värderingar vägleder allt vi gör. Centerpartiet kommer
alltid att kämpa för ett friare Sverige där människor kan bestämma mer över
sina egna liv. För att lyckas med det krävs mer ekonomisk och social frihet,
bättre omsorg om miljö och klimat och en trygg välfärd som ger alla möjlighet
att förverkliga sina drömmar, oavsett förutsättningar.
I ett stormigt politiskt klimat står vi stadigt i våra värderingar. När andra ställer
människa mot människa, grupp mot grupp, försvarar vi öppenheten,
demokratin och principen om allas lika värde.
Dessa värderingar genomsyrar hela vår reformagenda. Det måste bli lättare att
få ett jobb och bli billigare att anställa. Sverige måste bli mer jämställt;
ingen kvinna ska utsättas för våld eller begränsas i livet eller karriären.
Och hela landet ska leva och utvecklas. Allt detta förutsätter att miljön och
klimatet mår bra, nu och för kommande generationer.
Centerpartiet har den handlingskraft som krävs för att göra visioner till
verklighet och förbättra människors vardag. Runtom i hela landet kavlar vi upp
ärmarna för att få saker gjorda. Vi värderar samarbete, ansvarstagande och
resultat framför politiskt spel. Vi prioriterar långsiktiga, gemensamma lösningar
med partier från både vänster och höger.

5

Den här kombinationen av starka principer och konstruktiv samarbetsvilja visar
varför det behövs en stark liberal kraft i svensk politik, som sätter den enskilda
människan i första rummet.
Det är möjligt att bygga koalitioner som varken utgår från den främlingsfientliga
högerns nationalism eller den socialistiska vänsterns kvävande kollektivism.
En majoritet av väljarna vill just det – att partierna lägger prestigen åt sidan och
söker samarbete i mitten.
Under de senaste åren har den politiska spelplanen förändrats och övriga
borgerliga partier har öppnat för att regera ihop med Sverigedemokraterna.
Centerpartiet är nu det enda borgerliga partiet som inte kommer samarbeta
med Sverigedemokraterna eller ge dem makt över hur Sverige ska styras.
Det står vi fast vid.
Kommande mandatperiod kommer på många sätt att präglas av att föra
Sverige in i Nato och höja vår försvarsförmåga, säkra vår energiförsörjning,
men också hanteringen av en hög inflation och stigande kostnader för hushållen. Därför krävs en stabil regering som har fokus på och förmåga att
hantera dessa centrala frågor.
Inför årets val söker Centerpartiet stöd för samarbete och en ny regering med
en liberal politik förankrad i mitten. Det bästa för Sverige vore om fler partier
hade mod att samarbeta över den traditionella blockgränsen. Det kommer
Centerpartiet fortsätta sträva efter, för stabilitet och breda lösningar i en
orolig tid.
Det är så vi hittar långsiktiga och konstruktiva lösningar för Sveriges bästa.

VÅRA VIKTIGASTE PRIORITERINGAR
•

Sverige behöver ett handlingskraftigt klimatledarskap som gör skillnad på
riktigt. För att övervinna klimathotet måste vi ta vara på teknikens
möjligheter och företagens innovationskraft.

•

Hela landet behövs, från förort till industriort, från storstad till landsbygd.
Alla delar av Sverige ska se ökad frihet, trygghet och tillgänglighet nästa
mandatperiod. Det är dags att frigöra landsbygdens enorma potential.

•

Vi ska bygga ett jämställt Sverige med möjligheter och rättvisa för alla.
Vi ska stärka kvinnors trygghet och egenmakt. Förebyggande åtgärder mot
mäns våld mot kvinnor ska genomsyra hela samhället och män som slår ska
inte komma undan.

•

Småföretagen är motorer för jobb, integration och möjligheter. Vi ska skapa
bättre förutsättningar för dem att lyckas, med lägre skatt, mindre
regelkrångel och en starkare arbetslinje.

•

Sveriges och hushållens ekonomi måste stärkas, idag och långsiktigt. Vi ska
sänka det totala skattetrycket och skapa stabilitet i statsfinanserna genom
att hushålla med skattebetalarnas pengar.

•

Vi ska bygga en vård och omsorg som sätter människan i centrum. Den ska
bedrivas närmare den som behöver hjälp och med bättre arbetsvillkor för

6

medarbetarna. Så kortar vi köerna och stärker likvärdigheten i hela landet.
•

Den liberala demokratin får aldrig tas för given. Den ska vårdas, värnas och
vidareutvecklas – idag och för kommande generationer.

•

Vi ska stärka samhällskontraktet för ett tryggare och starkare Sverige, från
landets gränser till ditt kvarter. Vi behöver rusta Sveriges totalförsvar, stärka
hela rättskedjan, satsa på förebyggande insatser och en likvärdig skola.

•

Centerpartiet söker samarbete för en politik som är tydligt förankrad i
mitten. Vi står för grön, liberal politik och för att bryta den splittring och
polarisering som riskerar att förlama Sveriges politiska handlingskraft.
Sverige behöver vare sig främlingsfientlig högernationalism eller socialistisk
vänsterpolitik.

KLIMATET KRÄVER VÅR HANDLINGSKRAFT
Framtiden är grön.
Centerpartiet sätter klimatet först, för att framtiden måste vara grön.
När skogbränder rasar, havsnivåer stiger och stormar förvärras. När polarisar
och glaciärer smälter, ekosystem kollapsar och människor flyr och mister livet
till följd av klimatförändringar måste vi agera. Snabbt, kraftfullt och
gemensamt.
Framtiden är också grön för att det är där – i klimatkampens framkant – som
möjligheterna finns. Sverige är redan en världsledande producent av miljövänliga varor och tjänster men vi kan mycket mer. Marknaden är enorm och den
kommer bara att växa. Där finns morgondagens jobb och välstånd.
En grön industriboom har redan påbörjats i Sverige, från batteriproduktion,
bioraffinaderier och världens första fossilfria stål i norr till eldrivna bilar,
flygplan och lastbilar längre söderut.
Företagens innovationskraft är nödvändig för att Sverige och resten av världen
ska bli kvitt sitt beroende av fossil energi och övervinna klimathotet.
Ekonomisk tillväxt och ett ambitiöst miljö- och klimatarbete måste i praktiken
gå hand i hand, och med rätt politiska reformer går det att skapa jobb,
öka välståndet och samtidigt sänka utsläppen.
För att göra framtiden grönare måste många saker hända på hemmaplan.
Det ska kosta mer att smutsa ner. Det ska vara lätt att göra rätt i vardagen.
Transporternas utsläpp ska bort och ny utsläppsfri infrastruktur ska komma
på plats. Och det ska också löna sig för hela landet att ställa om till en grönare
ekonomi. Mer behöver göras för att flyget, sjöfarten och jordbruket ska kunna
ställa om till förnybara drivmedel med stärkt konkurrenskraft.
I Sverige behövs ett ännu mer konkurrenskraftigt och hållbart lantbruk, robust
elförsörjning, bättre infrastruktur och fler snabbladdare för elbilar. Sverige är
EU:s näst mest glesbefolkade land och det innebär särskilda utmaningar för
gles- och landsbygden som politiska beslut måste ta hänsyn till – det gäller inte
minst behovet av kommunikationer och infrastruktur. Med rätt reformer
kommer nya jobb att skapas på landsbygden inom allt från produktion av bio7

bränslen till utvinning av de mineral och metaller som krävs för den gröna
omställningen.
Sveriges städer ska bli grönare. Vi vill att varje invånare har närhet till grönska,
med hög biologisk mångfald, fler parker och renare vatten. Städernas elförsörjning ska förbättras och det ska bli enklare att bygga solpaneler på taken.
Elbilarna ska främjas med hjälp av fler laddplatser, differentierade trängselskatter som gynnar miljöbilar och bättre parkeringsmöjligheter. Det ska
dessutom vara smidigt att välja bort bilen till förmån för tåg, buss, båt och
cykel.
Med Centerpartiets reformagenda kan Sverige dessutom göra mycket mer för
att sänka utsläpp i andra länder. Vi ska använda handelspolitiken för att kapa
fossila subventioner runtom i världen och pressa stora utsläppare som Kina
att stänga ner sina kolkraftverk. EU:s system för handel med utsläppsrätter är
bland de mest effektiva verktyg vi har, och vi vill göra det ännu mer ambitiöst
och öppna upp det för fler länder som vill ansluta sig.
Allt detta kräver ett nytt ledarskap i miljö- och klimatfrågor. Ett ledarskap som
tar klimatfrågan på allvar och som är fast beslutet att Sverige ska gå före och
visa vägen. Ett ledarskap som prioriterar effektiva åtgärder framför symbolpolitik eller passivitet. Som tar vara på teknikens möjligheter och människors
innovationskraft, samt deras vilja till omställning och en hållbar livsstil.
För Centerpartiet är omsorg om miljö och klimat en central del av politiken,
aldrig en nedprioritering eller ett särintresse. Att planeten mår bra är en
grundförutsättning för resten av samhällsbygget.
Sveriges framtid är grön, och om vi får bestämma är den här fortare än någon
anar.

Centerpartiets reformagenda för att rädda miljön
och klimatet
Fördubbla produktionen av utsläppsfri el och förnybara bränslen
•

Sverige ska bli Europas gröna batteri och exportera el till grannländer som
fasar ut sitt fossilberoende. Vi vill fördubbla produktionen av utsläppsfri el,
och rusta och bygga ut elnätet. Minst 50 TWh utsläppsfri el måste börja
byggas nästa mandatperiod. Det krävs en kriskommission för att snabbare
öka Sveriges utsläppsfria elproduktion och tillstånd för vindkraft ska få ta
max två år.

•

Stryp Putins krigskassa nu. Vi vill stoppa all energihandel med Ryssland och
fasa ut fossila bränslen. Sveriges energioberoende måste stärkas, bland
annat genom att mångdubbla produktionen av biobränslen och biogas.

•

Skogen är en nyckel i den gröna omställningen. Ett hållbart skogsbruk
förutsätter ett aktivt brukande av skogen. Den lagrar koldioxid, skapar jobb
och är källan till framtidens biobränslen och byggmaterial. Skogsbruket
behöver goda förutsättningar grundade i en stark äganderätt.

8

Gör det lätt att göra rätt
•

Det ska vara enkelt och billigt att installera solpaneler, bygga laddning till
elbilar och minska energianvändningen hemma – vare sig man bor i hus eller
lägenhet. Det kan vi lösa genom att bredda och skala upp det gröna
avdraget och göra det enklare att installera solpaneler på flerfamiljshus.
Det ska finnas gott om laddplatser längs våra vägar och på våra parkeringar
i hela landet.

•

Klimatet kan inte vänta på dyra och krångliga regelverk. Det är dags att
halvera tiden det tar att få tillstånd för gröna investeringar och reformera
miljöbalken så att ett projekts klimatnytta ges större vikt i miljöprövningen.

•

Sverige ska bli världens mest resurseffektiva land och ekonomin mer
cirkulär. Med rätt stöd och regelförenklingar kan vi återvinna och återbruka
allt från kläder till mineral och metaller.

•

För att klara den gröna omställningen måste vi ta vara på Sveriges
naturresurser. Det är bättre att Sverige tar ansvar och utvinner mer mineral
och metaller istället för att fortsätta importera dem från länder med större
klimatavtryck och sämre arbetsvillkor.

Vårda Sveriges miljö – till havs och på land
•

Rädda Sveriges sjöar, vattendrag och hav. Våra barn ska kunna bada utan
att utsättas för gifter, nedskräpning eller algblomning. Skadlig bottentrålning ska inte få förstöra för varken havsmiljön, den småskaliga
fiskenäringen eller sportfisket.

•

Sveriges natur ska vårdas och den biologiska mångfalden utvecklas.
Mer måste göras för att restaurera våtmarker, bekämpa invasiva arter och
underlätta för markägare att bidra, då frivillighet och äganderätt är grunden
för en bättre naturvård.

•

Vi ska arbeta för mer närodlad och klimatsmart mat och ett levande,
hållbart jordbruk som bidrar till den biologiska mångfalden. Vi vill stärka de
gröna näringarnas konkurrenskraft.

•

Sveriges städer ska bli grönare. Utsläppsfria transporter, cyklar, elbilar och
kollektivtrafik ska bli smidigare och attraktivare. Vi vill se fler grönområden
nära där människor bor, renare vatten och mer biologisk mångfald. Det ska
bli enklare att producera mer av sin egen el, med bland annat solpaneler
och bättre elförsörjning inne i tätorter.

9

HELA SVERIGE BEHÖVS
Landsbygden bygger Sverige.
Här finns mycket av vår gemensamma styrka: råvarorna som skapat vårt välstånd, den gröna energi som driver klimatomställningen framåt och många av
de människor som bidrar till att göra Sverige till världens bästa land. Här finns
världens mest klimatsmarta jordbruk, som ger oss öppna landskap, mat på
bordet, jobb och utveckling. Här finns skogen, som är helt avgörande för
klimatarbetet och den svenska bioekonomin, för nya klimatsmarta produkter
och för jobben runt om i vårt land.
Här finns också livet för alla oss som valt att leva på landsbygden i en helt
vanlig men ofta helt fantastisk vardag – en vardag som det inte pratas tillräckligt mycket om i den politiska debatten.
Om vi lyckas förbättra landsbygdernas villkor gör vi en insats för hela landets
bästa – för Sveriges beredskap och för framtida generationer. Om vi misslyckas
blir Sverige fattigare, både ekonomiskt och kulturellt. Det är dags att välja väg.
Att hela landet ska leva handlar delvis om att skapa möjligheter. Oavsett var
i landet vi bor ska man ha tillgång till en bra skola som ung och möjlighet att
vidareutbilda sig längre fram i livet. Hela landet ska ha tillgång till en pålitlig
infrastruktur, snabbt bredband och pålitlig mobiltäckning. Och det ska vara
möjligt att hitta ett bra jobb eller starta ett framgångsrikt företag. Det är dags
att frigöra landsbygdernas växtkraft.
Goda ekonomiska förutsättningar är inte minst avgörande för lantbruket och
de gröna näringarna. Efter de senaste årens handelsstörningar, varubrist och
höga priser har fler fått upp ögonen för värdet av en konkurrenskraftig och
välmående livsmedelsförsörjning. Den är viktig i goda tider och livsviktig i
händelse av krig eller kris. Matproduktionen måste öka, på kort och lång sikt.
Det är viktigt för företagandet i våra gles- och landsbygder – såväl för de gröna
näringarna som för den viktiga besöksnäringen. Besöksnäringen har stor
betydelse för hela landets utveckling, och för att den ska kunna fortsätta växa
krävs också bättre kommunikationer och infrastruktur.
Regelförenklingar, skattesänkningar, gårdsförsäljning av alkohol och ett mer
tillväxtvänligt strandskydd är bara några av de reformer som måste komma på
plats för att stärka landsbygdens konkurrenskraft och öka människors frihet
och självbestämmande.
Att hela landet ska leva är också en fråga om rättvisa. Alla invånare ska ha tillgång till en likvärdig och pålitlig välfärd oavsett var de bor, och den offentliga
servicen ska finnas där när man behöver den. Ingen ska känna sig otrygg för att
polisen är många mil bort; det är dags att öppna upp landsbygdens polisstationer på nytt.
Vinsterna från lokal kraftproduktion – som vind och vatten – ska i större utsträckning stanna kvar i bygden. Att bygga lokalt stöd och ge rättvis ersättning
till markägare och närboende är viktiga nycklar för att lyckas med den gröna
omställningen.
Kampen för landsbygdens villkor har varit en grundbult i Centerpartiets politik
sedan vi grundades, ett arv vi vårdar och vidareutvecklar än idag.
10

Centerpartiets reformagenda för att hela
landet ska leva
Frigör landsbygdens växtkraft
•

Dyra, krångliga och innovationshämmande regelverk ligger som en våt
filt över delar av landsbygden. Vi ska rensa upp bland överflödiga regler och
byråkrati.

•

Strandskyddet ska reformeras så att det blir lättare att bygga och bo på
landsbygden. Det är dags att ge landsbygdsborna mer självbestämmande
över sin egen mark, och genom regelförenklingar göra det enklare att bygga
och bo på landsbygden.

•

Det är orimligt att lokala producenter av alkoholhaltiga drycker inte kan
sälja sina produkter till besökare. Tillåt gårdsförsäljning av alkohol för att
stärka besöksnäringen och utveckla landsbygden.

•

Sverige behöver ett ännu mer konkurrenskraftigt jordbruk. En långsiktigt
hållbar livsmedelsförsörjning med ökad försörjningstrygghet och ökad
matproduktion kräver regelförenklingar och skattesänkningar, inklusive ett
kraftfullt jordbruksavdrag och en biodrivmedelspremie som gör det hållbara
lantbruket mer lönsamt.

Skapa snabba, billiga och pålitliga kommunikationer i hela landet
•

Vi vill rusta upp regionala järnvägar, bygga nya stambanor från norr till söder,
höja standarden på det nationella stambanenätet i hela landet och
storsatsa på morgondagens tågtrafik – för klimatets och landsbygdens
bästa.

•

Landsbygden behöver bättre vägar och bättre tillgång till cykelvägar. Vi vill
rusta upp vägarna, göra dem mer trafiksäkra för alla trafikanter, förbättra
belysningen, vägunderhållet året runt och bygga fler laddstolpar och
snabbladdare i hela landet.

•

Det regionala flyget håller ihop Sverige. Flyginfrastrukturen ska fungera i
hela landet. Vi vill säkerställa att de regionala flygplatserna står redo med
rätt infrastruktur när elflyget utvecklas i snabb takt.

•

Alla ska ha tillgång till bredband, mobiltelefoni och surf i hela landet. Vi vill
fortsätta bygga ut bredbandet och stärka mobiltäckningen i hela landet,
inklusive på tågen.

•

Det reformerade reseavdraget måste i större utsträckning kompensera för
de kostnader som följer med de långa avstånden på landsbygden.

Landsbygden ska få sin rättvisa andel av offentlig service och intäkter
•

Offentlig service ska vara nära och pålitlig i hela landet. Alla ska ha en trygg
polisnärvaro, en likvärdig skola och en trygg och nära vård och omsorg –
oavsett var de bor.
11

•

Den som bor på landsbygden men betalar för sådant som det offentliga står
för i tätort ska bli kompenserad. Därför vill vi införa ett avdrag för avgifterna
till väg-, brygg- och bredbandssamfälligheter.

•

Den gröna omställningen kräver lokal förankring. Den som bor eller äger
mark nära ett vindkraftverk ska kunna få ersättning. Mer av värdet som
skapas från naturresurser – exempelvis vindkraft, vattenkraft och gruvor –
ska stanna kvar lokalt.

•

Statliga myndigheter måste samverka och arbeta marksnålt när man tar ny
mark i anspråk för väg, tåg, el, etcetera. Likaså ska ersättning för
ianspråktagen mark ersättas till avsevärt större belopp än idag.

ETT JÄMSTÄLLT SVERIGE MED MÖJLIGHETER
OCH RÄTTVISA FÖR ALLA
Centerpartiet kommer alltid försvara din rätt att forma ditt eget liv.
Oavsett vem du är eller varifrån du kommer ska du ha friheten och möjligheten
att bestämma själv vart du är på väg. Varken staten eller samhället ska
definiera dig eller stå i vägen för din utveckling eller dina drömmar.
Vi ser samtidigt de strukturer som håller människor tillbaka. Både flickor och
pojkar tar skada när de trycks ner i fack som inte passar dem – vare sig det
handlar om hederskultur i familjen, särbehandling i skolan eller diskriminering
på arbetsplatsen. Sådana strukturer och normer måste tas på allvar och
motarbetas.
Därför är det en självklarhet för Centerpartiet att vi ska leda kampen för ett
jämställt Sverige som skapar möjligheter och rättvisa för alla.
Vi ska leda Sverige mot ett slut på mäns våld mot kvinnor. Män som slår ska
inte komma undan. Därför vill vi skärpa straffen för sexualbrott och för mäns
våld mot kvinnor, och kriminalisera kontrollerande beteende.
Det är också viktigt att brottsoffer får bättre stöd och att eftervåldet
bekämpas. Vi vill bland annat att elektronisk fotboja används oftare och
stärka skyddet för familjer med skyddad identitet. Kvinnojourer, tjejjourer och
skyddade boenden behöver mer och permanent finansiering för att kunna
fortsätta sitt viktiga arbete.
Varje man som slår var en gång en pojke. Därför är det viktigt att förebyggande
insatser genomsyrar hela samhället och att det offentliga lägger grunden redan
i förskolan och skolan. Organisationer som jobbar med flickor och pojkar,
förövare och utsatta, ska ha den långsiktiga finansiering de behöver.
För att snabbare fånga upp barn i riskzonen vill vi se handlingsplaner mot
hedersförtryck i alla skolor och bättre utbildning av personal. För att öka
möjligheterna att upptäcka hedersförtryck behöver vi införa den nationella
frånvarostatistik för skolan som Centerpartiet har drivit på för. Med ett förbud
mot oskuldskontroller kan vi skydda flickor ytterligare.

12

Vi ska dessutom leda Sverige till större ekonomisk jämställdhet. Vi vill uppvärdera statusen på kvinnodominerade yrken och förbättra arbetsvillkoren
inom offentlig sektor. Även kvinnors företagande behöver främjas, med trygghetssystem anpassade till företagares villkor och en mer jämställd fördelning av
det offentliga riskkapitalet.
Att föda barn ska inte stå i vägen för karriären och föräldraskap ska inte vara
en ekonomisk fälla för kvinnor. Därför vill vi reformera föräldraförsäkringen för
en mer jämställd, enkel och tydlig föräldraförsäkring anpassad till vårt moderna
samhälle och arbetsliv.
För många familjer med små marginaler är kostnaden ett problem som gör att
många barn inte får tillgång till den gemenskap och förberedelse för skolan som
förskolan är. Vi vill göra förskola och fritidsverksamhet tillgänglig för alla, utan
att dessa kostnader drabbar kommunerna, för att underlätta integrationen,
stärka jämställdheten och ge varje barn en bra start i livet.
Vi ska leda Sverige till en mer jämställd sjukvård. Vi vill satsa på forskning om
kvinnosjukdomar, den stressrelaterade psykiska ohälsan och stärka den genusmedicinska kompetensen inom vården. Förlossningsvården ska vara trygg och
likvärdig i hela landet.
Vi kan inte låta jämställdhetsproblemen fortgå en mandatperiod till. Inte bara
av respekt för den enskilda flickans och kvinnans okränkbara rättigheter utan
också för att jämställdheten gynnar hela samhället. Sverige blir rikare och ett
bättre land att leva i när fler kvinnor jobbar och inte hindras från att nå sin fulla
potential.
Vi är liberaler för att vi tror på individens frihet och allas lika värde. Ett samhälle
utan jämställdhet är inte fullständigt fritt; ett samhälle utan jämställdhet är inte
riktigt rättvist. Därför kan vi inte vänta på ett jämställt Sverige.

Centerpartiets reformagenda för ett jämställt Sverige
Stoppa mäns våld mot kvinnor och hedersförtryck
•

Män som slår ska inte komma undan. Vi vill höja straffen för sexualbrott,
grov fridskränkning och grov kvinnofridskränkning. Dessutom vill vi
kriminalisera kontrollerande beteende.

•

Det förebyggande arbetet måste börja tidigt och genomsyra hela samhället.
Alla kommuner ska ha handlingsplaner för att förebygga mäns våld mot
kvinnor och alla skolor ska ha handlingsplaner mot hedersförtryck.
Skolpersonal och vårdpersonal bör utbildas och nationell frånvarostatistik
införas för att snabbare kunna upptäcka hedersvåld.

•

Brottsofferperspektivet måste stärkas och eftervåldet upphöra. Vi vill att
elektronisk fotboja används i fler fall vid kontaktförbud och säkra det lång
siktiga stödet till kvinnojourer, tjejjourer och skyddade boenden. Kvinnor
med skyddad identitet ska enklare kunna byta efternamn på sina barn.

•

Ingen ska utsättas för hedersförtryck i Sverige. Utöver tidiga insatser i
skolan vill vi bland annat kriminalisera oskuldskontroller och kontrollerande
beteende.
13

Alla kvinnor ska ha möjlighet till ekonomisk egenmakt
•

Vi vill uppvärdera statusen för kvinnodominerande yrken och förbättra
arbetsvillkoren inom offentlig sektor, bland annat genom karriärtjänster och
rätt till kompetensutveckling.

•

Sverige rankas lågt i internationella jämförelser över kvinnors företagande.
Vi vill reformera trygghetssystemet så att fler kvinnor kan satsa på
entreprenörskap och se till att statligt riskkapital fördelas mer jämställt.

•

Fler utrikesfödda kvinnor måste få en chans att jobba, lära sig svenska och
till fullo komma in i det svenska samhället. Det är en vinst både för den
enskilda och samhället i stort.

•

Vi vill göra förskola och fritidsverksamhet tillgänglig för alla, utan att dessa
kostnader drabbar kommunerna, för att underlätta integrationen, stärka
jämställdheten och ge varje barn en chans att utvecklas tillsammans med
pedagoger och andra barn.

•

Vi vill modernisera föräldraförsäkringen så att fler kvinnor kan komma i
arbete och göra karriär, bland annat genom att införa en kraftigt förstärkt
jämställdhetsbonus.

Vården ska bli mer jämställd
•

Stressrelaterad psykisk ohälsa drabbar den enskilda människan och
samhället mycket hårt. Vi vill att den som söker vård ska erbjudas en enkel
väg in för stöd och hjälp, att vården ska få bättre verktyg för behandling och
att sjukskrivningen ska bli mer flexibel. Arbetsgivare bör ta ett större ansvar
för förebyggande insatser och rehabilitering.

•

Kvinnor och män ska få lika bra vård. Det borde vara en självklarhet. Vi vill
inrätta ett nationellt forskningsprogram om kvinnosjukdomar och stärka
den genusmedicinska kompetensen i hela vårdkedjan.

•

Förlossningsvården bör organiseras så att samma barnmorska kan följa
kvinnan under graviditet, förlossning och eftervård.

14

FÖRETAGANDE OCH JOBB BYGGER SVERIGE
Utan småföretagen stannar Sverige.
De står för nästan hälften av alla jobb i den privata sektorn och 60 procent av
näringslivets bidrag till Sveriges ekonomi. De skapar ett stort värde för kunder,
anställda och ägare, och är betydelsefulla underleverantörer till nationella och
internationella företag.
Småföretagen är också nyckeln till att lösa många av de problem Sverige står
inför, som arbetslösheten och den bristande integrationen. För det är just hos
de mindre företagen som nyanställningar ökar snabbast och hos dem som
många får in sin första fot på arbetsmarknaden.
Därför kommer Centerpartiet alltid att vara småföretagens bästa vän i svensk
politik. Det ska vara lätt att starta och driva företag; det ska löna sig att ta
klivet och satsa.
En av de viktigaste utmaningarna för företagen, och för hela Sveriges ekonomi,
är den dåligt fungerande kompetensförsörjningen. Både företag och offentlig
sektor skriker efter medarbetare. Samtidigt är hundratusentals människor
arbetslösa i Sverige.
Så kan det inte få fortsätta. Arbetslinjen måste värnas, och den som kan
jobba ska inte leva på skattebetalarnas pengar. Samtidigt behövs bättre
förutsättningar att hitta ett arbete för jobbsökare.
Vi vill att det ska löna sig mer att gå från bidrag till arbete, och att fler med
kortare utbildning och erfarenhet ska ha möjlighet att få enkla jobb. För de som
har en del kvar att lära sig ska det finnas goda möjligheter att praktisera, lära
sig svenska på jobbet eller vidareutbilda sig. Integrationen ska präglas av
intensiv praktik och språkutbildning, med hårt arbete och höga förväntningar.
Den senaste mandatperioden drev Centerpartiet igenom en historisk
arbetsmarknadsreform som innebär större flexibilitet för företagen och bättre
omställningsmöjligheter för medarbetare. Vi kommer fortsätta arbetet för en
arbetsmarknad som fungerar ännu bättre för både företagare och anställda.
För att Sveriges företag även fortsättningsvis ska kunna leverera produkter,
tjänster och jobb i världsklass krävs en pålitlig infrastruktur i hela landet,
satsningar på forskning och utveckling och krafttag mot brott emot företag.
Vi måste också ta vara på all den drivkraft som finns i Sverige. Fler kvinnor och
personer med utländsk bakgrund ska ha möjlighet att starta företag.
Få investeringar är lika viktiga och värdefulla för samhället som de vi gör i
utbildning. För att Sverige ska fortsätta vara ett av världens mest innovativa
länder, och för att långsiktigt lösa kompetensbristen, krävs bättre
utbildningsmöjligheter anpassade efter den enskilde och för arbetsmarknadens förutsättningar och behov. Från yrkesvux för den som saknar
gymnasieexamen till konkurrenskraftiga universitet och forskning i världsklass.
Alla som vill ska ha möjlighet att utbilda sig genom hela livet.
Sverige behöver också ett politiskt ledarskap som ser resten av världen som en
möjlighet, inte som ett hot – som öppnar upp nya marknader för svenska varor
15

och tjänster och gör det möjligt att rekrytera medarbetare från andra länder.
Politiken får inte svika alla de företag som inte klarar sig utan arbetskraftsinvandring.
Sverige behöver mer frihandel och internationellt samarbete, inte protektionism och stängda gränser. Sverige behöver mer frihet och företagsamhet.

Centerpartiets reformagenda för att öka
småföretagens potential
Sänk skatten och rensa upp i regelverket
•

Sänk skatten på jobb och företagande, särskilt för småföretag och
egenföretagare. Det ska löna sig att driva företag och skapa jobb.

•

Rensa upp i regelträsket för entreprenörer, stora som små. Vi vill införa en
ny och förenklad företagsform för mikroföretag, så att fler ska våga testa att
driva företag.

•

Kapitalförsörjning är avgörande för många småföretag. Vi vill att det statliga
riskkapitalet blir mer effektivt och att investeraravdraget breddas och
fördjupas. Därtill behöver det statliga riskkapitalet bli mer jämställt och nå
hela landet, inte minst de utsatta områdena.

Arbetslösheten och kompetensbristen får inte tillåtas fortsätta
•

Det måste bli billigare och lättare att anställa, särskilt personer som står
långt från arbetsmarknaden. Arbetsgivaravgiften behöver sänkas, i ett första
skede för ett företags första anställda, för människor som står långt från
arbetsmarknaden liksom de som har låga inkomster.

•

Skapa fler dörrar in till arbetsmarknaden genom fler enkla jobb, det vill säga
jobb som inte kräver kvalificerad utbildning. Förenkla och förstärk nystartsjobben och bredda de så kallade etableringsjobben.

•

Matchningen måste förbättras. Alla ska ha rätt till en effektiv matchningstjänst och det ska bli lättare att hitta medarbetare inom alla yrken.
Utbildningssystemet behöver i betydligt större utsträckning utgå från
arbetsmarknadens behov.

•

Svensk arbetsmarknad behöver både mer flexibilitet och mer trygghet.
Stödet vid omställning och vidareutbildning måste bli bättre.

•

Gör det enklare att anställa elever i yrkesprogram som lärlingar genom att
stärka ersättningen för företagens kostnader förknippade med utbildningen.
Detta ökar attraktiviteten för yrkesprogram och höjer kvaliteten på yrkesutbildningen.

16

Värna och vidareutveckla Sveriges öppenhet mot världen
•

Sverige klarar sig inte utan frihandel. Öppna upp fler marknader för svenska
varor och tjänster. Ställ hårdare krav på arbetsvillkor, miljö och klimat
i handelsavtal.

•

Skapa ett intensivår för snabbare integration. Den som får uppehållstillstånd
ska snabbt integreras och ges möjlighet att försörja sig själv. Det kräver
intensiva språkstudier, praktik, en effektiv matchning och jobb – inklusive
möjligheten att lära sig svenska på jobbet. Integrationsinsatser ska präglas
av hårt arbete och höga förväntningar. Nyanlända bör kvalificera sig in i
trygghetssystemen.

•

Värna arbetskraftsinvandringen. För att svenska företag ska kunna
konkurrera måste de ha möjlighet att snabbt hitta, rekrytera och anställa
rätt kompetens. Låt arbetskraftsinvandrare räkna in studietiden i Sverige vid
ansökan om permanent uppehållstillstånd.

SVERIGES OCH HUSHÅLLENS EKONOMI
MÅSTE STÄRKAS
Alltför många människor lever med små marginaler i dagens Sverige. Skenande
priser urholkar reallönerna och lämnar mindre pengar kvar i plånboken efter att
räkningarna är betalda. Stigande räntor leder till högre boendekostnader.
Och många företagare och anställda har fortfarande inte återhämtat sig
ekonomiskt från coronapandemins ekonomiska utsatthet.
Sverige har dessutom strukturella makroekonomiska utmaningar med många år
på nacken. En avgörande klyfta går mellan de som har ett jobb och de som är
arbetslösa. Många vill jobba men en mur har rests runt arbetsmarknaden som
stänger ute människor, inte minst personer som är unga, långtidsarbetslösa
eller har flyttat hit från andra länder.
Det är för dyrt och riskabelt att anställa, särskilt för småföretagen, och det är
för kostsamt och krångligt att ge sig ut i företagande på egen hand. Det lönar
sig inte heller tillräckligt att ta klivet från bidrag till arbete. Sverige har inte råd
att fortsätta så här.
Lösningen är uppenbar: Skatten måste sänkas på jobb och företagande,
särskilt för dem med lägre inkomster. Det ska löna sig att jobba och bidra till
vår gemensamma välfärd. Men sänkt skatt handlar om mer än så; det är också
en fråga om personlig frihet, om självbestämmande över frukterna av ens eget
arbete.
Även många som har ett jobb har det svårt just nu på grund av rusande
inflation och snabbt stigande räntor. Det handlar bland annat om
ensamstående föräldrar, småbarnsfamiljer och unga som försöker spara ihop
till sin första bostad. Det handlar också om alla de pensionärer som bidragit
till att bygga upp Sverige, men ändå har låga pensioner, inte minst kvinnor som
slitit i arbetslivet och hemmet, men inte har pensioner som motsvarar deras
insatser.

17

För att möta detta krävs insatser som mildrar inflationens värsta effekter för de
med små marginaler. Därför bidrog Centerpartiet till att höja pensionerna på
ett hållbart och rättvist sätt. Därför vill vi se över amorteringskravet. Därför vill
vi sänka det totala skattetrycket nästa mandatperiod, och inte se några skattehöjningar som skadar jobben eller gör det dyrare att bo. Genom att skapa friare
marknader och förbättra konkurrensen kan vi dämpa priserna ytterligare.
Hushållens långsiktiga ekonomiska välmående kräver att statens finanser är i
ordning. Detsamma gäller förmågan att möta kommande kriser i en tid av
växande ekonomisk oro. Det kräver ett politiskt ledarskap som vågar fatta
tuffa men nödvändiga beslut för Sveriges bästa. Ett ansvarsfullt ledarskap som
stärker Sveriges ekonomi långsiktigt och försvarar ordning och reda i ekonomin
och det finanspolitiska ramverket. Ett resultatinriktat ledarskap som säger
nej till kortsiktiga populistiska satsningar och istället söker långsiktiga och
konstruktiva överenskommelser förankrade i mitten.

Centerpartiets reformagenda för att stärka Sveriges
och hushållens ekonomi
Mer pengar kvar i plånboken för Sveriges hushåll
•

Sverige behöver en ekonomisk politik som skapar fler jobb, mer frihet och
starkare hushåll. Därför vill vi sänka skatten, särskilt för de med lägre
inkomster och för de viktiga småföretagen.

•

Sveriges pensionärer ska ha god trygghet, nu och många år framöver.
Däreför bidrog Centerpartiet till en stor höjning av pensionerna, särskilt för
de med lägre inkomster. Vi måste försvara pensionssystemets långsiktiga
rättvisa och hållbarhet.

•

Sänk skatten maximalt på biodrivmedel som blandas in i bensin och diesel.
Det skulle sänka bilisternas kostnader, gynna klimatet, skapa jobb och
minska Sveriges oljeberoende. Och med ett grönt avdrag för energieffektiviseringar i hemmet kan vi sänka hushållens elkostnader.

•

Boendet är den största investeringen många människor gör. Det förstärkta
amorteringskravet – ett påtvingat sparande för dem med lägst inkomster –
bör avskaffas när ränteläget nu normaliseras.

Sveriges ekonomi ska stärkas, seriöst och långsiktigt
•

Det totala skattetrycket måste ner nästa mandatperiod. Vi kommer inte att
medverka till några skattehöjningar som skadar jobben, det egna sparandet
eller gör det dyrare att bo.

•

Det finanspolitiska ramverket ska värnas och förstärkas, och Sveriges
långsiktiga ekonomiska stabilitet ska försvaras. Politiken ska hushålla med
skattebetalarnas pengar. Mer pengar ska läggas på välfärdens kärna, mindre
på bidrag.

18

EN VÅRD OCH OMSORG SOM SÄTTER
MÄNNISKAN I CENTRUM
Vi är övertygade om att vägen till en bättre välfärd går genom att bedriva den
närmare invånarna i hela landet, och att medarbetarna ges bättre villkor för att
utföra sitt arbete och utvecklas på arbetsplatsen. Med den vägledande
principen är vi fast beslutna att göra Sveriges vård och omsorg ännu bättre.
Här och nu, och många mandatperioder framöver.
Vi vill korta köerna och skapa fler vårdplatser där det behövs genom satsningar
på fler sjuksköterskor och bättre statligt stöd till regionerna som är anpassade
efter deras förutsättningar och behov. Vi vill öppna upp för fler vårdgivare och
öka valfriheten så att patienter tillsammans med sin läkare kan välja vårdgivare
och tid då operation eller behandling passar bäst utifrån patientens behov.
Genom en platsmiljard och ökat samarbete mellan kommunal och regional
hälso- och sjukvård ökar vi möjligheterna att nå målet om en beläggningsgrad
på 90 procent på våra sjukhus.
Alla ska ha rätt till en fast läkarkontakt som man vet namnet på och som man
kan möta både fysiskt och digitalt. Genom ett större fokus på trygghet och
kontinuitet ökar vi kvaliteten i vården. Samtidigt måste administrationen inom
vården minska så personalen får mer tid i patientmötet. Vi arbetar för en trygg
och säker förlossning med en sammanhållen vårdkedja där samma barnmorska
ska kunna följa kvinnan under graviditet, förlossning och eftervård.
Psykiatrin måste förbättras för såväl unga som äldre. Den som söker stöd ska
mötas av en samlad och enkel väg in till vården och erbjudas bättre egenvård i
väntan på behandling.
Den psykiska ohälsan hos våra barn och unga är alldeles för hög och vi måste
arbeta mer förebyggande och skapa enkla vägar till vården, så att barn och
unga snabbt får vård oavsett om det handlar om enklare psykisk ohälsa eller
psykiatrisk sjukdom. Samarbetet mellan elevhälsovården och primärvårdspsykiatrin måste öka och köerna till BUP kortas.
För att lyckas med allt detta krävs långsiktigt arbete och en mängd olika
reformer. Men även om vården är komplex måste allt börja med den som möter
oss när vi behöver hjälp. Läkaren och barnmorskan, sjuksköterskan och
undersköterskan, arbetsterapeuten och fysioterapeuten. Hon eller han ska ha
möjlighet att fokusera på sitt kärnuppdrag, vidareutbilda sig med bibehållen lön
och återhämta sig när det behövs. Bättre arbetsvillkor, helt enkelt.
Bättre arbetsvillkor leder till bättre vård. En läkare som kan fokusera mer på
sina patienter än på pappersarbete har bättre förutsättningar att ställa rätt
diagnos. En medarbetare i hemtjänsten som har tid att lära känna sin brukare
kan erbjuda bättre omsorg. Och en sjuksköterska som har möjlighet till vila och
återhämtning kan fortsätta ta hand om oss ett helt yrkesliv.
Att förbättra arbetsvillkoren i vård och omsorg leder inte bara till bättre
resultat utan ökar också möjligheterna för vårdpersonal att känna stolthet och
utvecklas i sin yrkesroll. Så byggs välfärden starkare över tid.

19

Eftersom kvinnor utgör en övervägande majoritet av alla medarbetare inom
vård och omsorg är deras villkor dessutom en jämställdhetsfråga. Människor
som jobbar inom vården drabbas oftare av stressrelaterad psykisk ohälsa än i
mansdominerade yrken, och i många fall har de sämre arbetsvillkor och lägre
löner. Det ska vi ändra på.
Sverige behöver en vård och omsorg som sätter patienter, brukare och
medarbetare i centrum. Det är en huvudprioritering för Centerpartiet inför
nästa mandatperiod.

Centerpartiets reformagenda för bättre vård
och omsorg
Vård och omsorg ska bedrivas nära människan
•

Köerna måste kortas och man ska ha rätt att välja bort köerna genom att
söka vård i andra regioner. Vi vill skapa fler vårdplatser där det behövs med
hjälp av en platsmiljard och bättre stöd till regionerna.

•

Vi vill ge alla rätt till en fast läkarkontakt.

•

Stödet för personer med psykisk ohälsa måste förbättras, inte minst för
unga. Den som söker hjälp ska ha en enkel och samlad väg in till vården.
Köerna till BUP måste arbetas bort. Vi vill förbättra rehabiliteringen och göra
sjukskrivningen mer flexibel.

•

Gör mer för att förebygga, motverka och rehabilitera stressrelaterad psykisk
ohälsa. Vi vill göra sjukskrivningen mer flexibel och förbättra
rehabiliteringen.

•

Vi vill försvara valfriheten inom vård och omsorg och bedriva verksamheten
nära vårdtagarna. Ansvaret för vården ska inte flyttas från regionerna
till staten.

Arbetsvillkoren inom vård och omsorg måste förbättras
•

Den som jobbar i vård och omsorg ska kunna växa och vidareutvecklas i sitt
yrke. Vi vill ge alla undersköterskor och sjuksköterskor rätt till kompetensutveckling.

•

Den administrativa bördan inom vården måste minska, bland annat med
hjälp av digitala verktyg som är användbara och efterfrågade av
medarbetarna.

•

Att anställa fler sjuksköterskor leder till mindre stress på jobbet och bättre
resultat för patienten. Vi vill rekrytera fler sjuksköterskor genom att införa
en examenspremie och ge lön under specialiststudietiden.

•

Mer och bättre stöd från chefer skapar trygghet på jobbet. Därför vill vi
införa en obligatorisk utbildning för alla som får en chefstjänst i vård och
omsorg, och skapa mindre arbetsgrupper med ett mål om max 25
medarbetare per chef.

20

VIDAREUTVECKLA DEN LIBERALA
DEMOKRATIN
Den liberala demokratin är en av människans bästa skapelser, kanske den
främsta. Inget annat styrelseskick levererar samma rättvisa, frihet och nytta
– från den enskilda människans möjlighet att forma sitt eget liv till samhällets
förmåga att fatta goda beslut gemensamt.
Men den liberala demokratin är hotad. Vi får aldrig ta den för given eller underskatta dess motståndare. Vissa hot kommer utifrån, som Rysslands folkrättsvidriga krig mot Ukraina har visat. Sverige måste rustas snabbt och fokuserat;
ingen ska kunna ta vårt demokratiska samhälle ifrån oss.
Andra hot kommer inifrån. I flera länder har auktoritära ledare försvagat och
i vissa fall monterat ner den liberala demokratin bit för bit. Här hemma finns
politiska krafter som ser sådana länder och deras ledare som förebilder.
Sverige måste rustas även mot dessa hot. Våra demokratiska institutioner och
principer – oberoende domstolar, äganderätten, den fria pressen, likheten inför
lagen och många fler – ska stå starka oavsett politiskt styre.
En stark liberal demokrati består av mycket mer än lagar och regler. Den är
ett gemensamt projekt som vi bygger tillsammans, varje dag, varje generation.
Civilsamhällets roll för att binda samman människor och förbättra
integrationen är ovärderlig.
Idrottsrörelsen och Sveriges folkrörelser gör värdefulla insatser för att bygga
tillit och gemenskap. Idrottens, friluftslivets och kulturens betydelse för folkhälsan är odiskutabel. Att tillhandahålla kultur i hela landet är en viktig
utgångspunkt för Centerpartiet. Kulturen ska vara fri och oberoende,
idrotten jämlik och inkluderande.
Även bildning i bred mening, från förskolan till universiteten till den livslånga
folkbildningen, är en bärande del av det demokratiska projektet.
Vi måste fortsätta arbetet för ett Sverige där ingen missgynnas på grund av
kön, härkomst eller funktionsnedsättning, ett Sverige där kulturen, medierna
och akademin är fri, ett Sverige där alla behövs.

Centerpartiets reformagenda för att skydda
och utveckla den liberala demokratin
Skydda den liberala demokratin från inre och yttre hot
•

Våra demokratiska institutioner behöver skydd. Vi vill göra det svårare att
ändra grundlagen, skydda oppositionens ställning i riksdagen och stärka
domstolarnas oberoende.

•

Sverige ska bli ännu mer transparent. Vi vill inrätta en antikorruptionsmyndighet, skärpa regler mot korruption och införa ett lobbyregister.

21

•

De politiska partierna är sårbara mot påverkan och infiltration. Reglerna för
finansiering av politiska partier bör skärpas och deras motståndskraft mot
yttre påverkan och infiltration rustas.

•

Få investeringar är lika viktiga och värdefulla för samhället och individen
som utbildning, från förskola till universitet. Därför ska vi ha en likvärdig
förskola och skola i hela landet.

•

Den akademiska och konstnärliga friheten liksom den fria kulturen är grund
bultar i ett vitalt civilsamhälle. Politiken ska bidra till goda förutsättningar
men hålla armlängds avstånd. En fristående folkbildning har mycket stor
betydelse i tider då demokratiska värden ifrågasätts.

Värna och vidareutveckla individens rättigheter
•

Våra grundläggande rättigheter får inte tas för givna. Vi vill stärka bland
annat äganderätten, diskrimineringsförbudet, minoritetsskyddet och
minoritetsspråkens ställning, och grundlagsskydda rätten till abort och
reproduktiv hälsa. En författningsdomstol är viktig för att värna bland annat
dessa rättigheter.

•

Rättsstaten och individens rättigheter gentemot staten måste försvaras.
Vi säger därför nej till visitationszoner, kollektiv bestraffning, omvänd bevisbörda, anonyma vittnen, preventiv avlyssning och inskränkningar av
religionsfriheten.

•

Alla som bor i Sverige ska kunna få sin sak prövad. Ledtiderna för handläggning och myndighetsutövning i domstolar och myndigheter måste kortas
och tillgången till ombud förbättras.

•

Möjligheten att processa mot stat eller kommun, då man har goda skäl att få
sin sak prövad, ska i en liberal demokrati inte vara en rätt förbehållen de
med hög inkomst. Vi vill skapa en möjlighet för enskilda att kunna få
ersättning för ombud i förvaltningsärenden då denne haft skäl att få sin sak
prövad.

•

Mer måste göras mot diskriminering. Vi vill stärka myndigheternas arbete
mot diskriminering och höja ersättningen till dem som utsatts, samt lägga
till kön och funktionsnedsättning som hatbrottsgrunder.

Stärk den liberala demokratin i hela landet
•

Decentralisera mera. Människor ska få bestämma mer själva, och politiska
beslut ska fattas nära dem som berörs.

•

En allsidig, oberoende och livskraftig mediebevakning i hela landet är
avgörande för demokratin. Pressfriheten ska skyddas och oberoende public
service försvaras.

•

Hat, hot, trakasserier och våld riktade mot demokratibärande institutioner
måste upphöra. Vi ska stärka skyddet för personer verksamma bland annat i
media, religiösa samfund och offentlig förvaltning.

22

ETT SAMHÄLLSKONTRAKT ATT LITA PÅ
Som medborgare ska du kunna lita på att staten, regionerna och kommunerna
lever upp till sina delar av samhällskontraktet. Du som bor i Sverige har en
skyldighet att följa våra lagar, behandla dina medmänniskor med respekt och
bidra till det gemensamma efter dina förutsättningar. Du ska få trygghet, säkerhet och en god välfärd i utbyte.
Sverige ska försvaras. Rysslands folkrättsvidriga invasion har visat att vi inte
kan utesluta att Sverige dras in i krig. Ukrainas heroiska försvar av sitt lands
frihet och överlevnad har visat att det går att stå upp mot despoter.
Centerpartiet vill rusta försvaret, stärka Sveriges civila beredskap och fullfölja
inträdet i Nato.
Du ska känna dig trygg på gator, på torg och i ditt eget hem. Sverige behöver
fler poliser, hårdare straff och bättre förebyggande insatser – med krafttag mot
såväl gängbrottslighet, våld mot barn och mäns våld mot kvinnor. Polisen ska
finnas i både förort och landsbygd, och nedstängda polisstationer behöver
öppnas upp igen.
Du ska ha tillgång till en trygg välfärd som följer dig genom hela livet.
Förlossningsvården ska vara tillgänglig, säker och likvärdig i hela landet.
Kvaliteten i sjukvården och äldreomsorgen ska lyftas. Du som har en
funktionsnedsättning ska få det stöd du behöver, och staten ska ta ett större
ansvar för att LSS fungerar.
Du ska ha tillgång till en likvärdig skola i hela landet, med sikte på en utbildning
och kunskapsresultat i världsklass. För det är i skolan som det första och
största jämlikhetsarbetet sker. Genom att ge alla elever, oavsett bakgrund,
möjligheter till en bra utbildning skapas möjligheter till klassresor.
Få investeringar är lika avgörande för Sveriges framtid.
För att uppnå det måste vi värna och vidareutveckla det fria skolvalet, och åtgärda de brister som finns. Vi vill bland annat se höga kvalitetskrav för fortsatt
verksamhet och vinstutdelning, och vi vill skärpa tillsynen av skolor och deras
ägare. Skolpengen bör anpassas efter huvudmännens ansvar och efter elevernas förutsättningar och behov.
Skolvalet ska vara rättvist och lika för alla. Det är viktigt att alla föräldrar och
elever väljer skola och att urval baserat på kö begränsas; anmälan ska ske
tidigast två år innan skolstart. Betygsinflationen måste ordnas upp,
med oberoende rättning och kontroll av resultat.
Lärarna och rektorerna är avgörande för att skapa en bättre skola. Vi vill bland
annat genomföra en spetssatsning på karriärtjänster för de som jobbar på
skolor med låga resultat. Med hjälp av fler vägar in i läraryrket och studiemedelsavskrivning kan vi rekrytera fler behöriga lärare i hela landet.
Du ska kunna lita på att det offentliga levererar på allt detta, i hela landet.
Men så ser det inte ut idag. Sverige är segregerat mellan de med och utan jobb,
mellan de som är födda här och i andra länder, mellan de med och utan
utbildning. Att vända detta måste vara en huvudprioritet inför nästa
mandatperiod.

23

Det finns inga enkla lösningar för att lyckas med allt detta, men som medborgare ska du kunna lita på att de politiska partierna lever upp till sin del av
samhällskontraktet, på att de sätter Sveriges bästa i första rummet.

Centerpartiets reformagenda för att stärka
samhällskontraktet
Hela Sverige ska vara tryggt och säkert, från landets gränser till ditt kvarter
•

Sverige ska försvaras. Vi vill rusta det militära försvaret snabbt, kraftfullt
och långsiktigt. Sverige behöver satsa två procent av BNP på försvaret så
snart det är praktiskt möjligt och gå med i Nato.

•

Även det civila försvaret är livsviktigt. Vi måste rusta civilförsvaret och
samhällets beredskap inför krig och kris.

•

Samhället ska inte vika ned sig för gängen. För att besegra dem krävs bättre
insatser som förebygger nyrekrytering, mer resurser till polis, åklagare,
domstolar och kriminalvården och strängare straff. Dessutom bör en utredning om gängens inkomster och hur dessa kan strypas genomföras.

•

Tryggheten ska förbättras i hela landet och fler brott som drabbar folk i
deras vardag ska klaras upp. Fler poliser ska finnas närvarande i
vardagen, både i utsatta områden och på landsbygden. Vi vill öka
polistätheten till EU-snittet och öppna nedlagda polisstationer på nytt.

•

Brottsofferperspektivet måste stärkas. Den som utsatts för brott ska få
upprättelse och bättre stöd.

Skolan ska förbättras i hela landet, med ordning i klassrummet
och skolpolitiken
•

Att förbättra skolresultaten måste vara en huvudprioritering. Det vill vi
åstadkomma med bättre stöd och fortbildning för lärare och rektorer, och
rätt stöd till alla elever.

•

Skolan ska bli bättre och mer likvärdig i hela landet. Det fria skolvalet ska
värnas och små skolor och förskolor på landsbygden ges förutsättningar att
fortsätta sin verksamhet.

•

Styrningen av skolan ska kännetecknas av strikta kvalitetskrav och
likvärdighet. Skolpengen ska anpassas efter huvudmännens ansvar och
elevernas förutsättningar och behov. Vi vill ställa kvalitetskrav för vinstutdelning och stärka rättssäkerheten i betygssystemet. Dåliga skolor ska
stängas.

•

Vi vill också skärpa tillståndsprövningen för utländska ägare, se till att
skolorna delar mer information och skapa ett mer aktivt skolval för alla.
Högst hälften av platserna bör få fördelas efter kötid, och anmälan ska ske
tidigast två år innan skolstart.

•

Skolan ska vara en trygg plats – fri från rasism, homofobi och trakasserier
grundade på kön – där barn kan växa och utvecklas. En bättre elevhälsa är
en förutsättning för det.

24

VI VILL GE KRAFT ÅT VARJE MÄNNISKA
Sverige och världen har gått igenom mycket de senaste åren. Men en ljusare
framtid är möjlig, inte minst tack vare den medmänsklighet och styrka som
människor uppvisat inför svåra prövningar.
Under pandemin räddade vårdpersonalen liv under svåra förhållanden, familj
och vänner tog hand om varandra, civilsamhället slöt upp och företagen bidrog.
Även under den säkerhetskris vi nu befinner oss i har människor visat sig från
sin bästa sida. Tusentals har anmält sig till militären och frivilligorganisationer
för att försvara vårt land. Civilsamhället har kraftsamlat för att ta emot
flyktingar från Ukraina och enskilda har gemensamt skänkt många miljarder
kronor till Ukraina.
Med den beslutsamheten, det modet och den solidariteten är ingenting
omöjligt.
Med jordnära visioner ser vi positivt på framtiden. Vi vet att Sverige kan bli ett
mer jämställt land, med bättre möjligheter och större rättvisa för kvinnor och
män. Vi vet att nytänkande och utveckling är vägen mot en hållbar framtid.
Vi vet att hela landet kan leva och växa.
Med hjärta, beslutsamhet och sunt förnuft tar vi oss dit, tillsammans.
Det som behövs är handlingskraft – och företagsamheten finns i vår själ. Det är
med den vi driver igenom våra liberala värderingar och skapar en grön och trygg
vardag för alla.
För grunden i vår politik är alla människors frihet och lika värde. Vi tror på
människors förmåga att bestämma över sina liv och skapa sin egen framtid.
Och genom att ge kraft åt varje människa, får vi hela landet att växa.
För Sveriges bästa.

25

,,
Centerpartiet

